<?xml version="1.0" encoding="UTF-8"?>
<TessDocument id="aeschylus.prometheus_bound">
  <Metadata>
    <Author>aeschylus</Author>
    <Display>Prometheus Bound</Display>
    <Abbr>aesch. prom.</Abbr>
    <Lang>grc</Lang>
    <Prose>0</Prose>
    <PrintSource>Herbert Weir Smyth, Ph.D., Aeschylus, with an English translation by Herbert Weir Smyth, Ph. D. in two volumes.. Cambridge: Cambridge, Mass., Harvard University Press; London, William Heinemann, Ltd., 1926.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a1999.01.0009</DigitalSourceURL>
    <AddedBy>Anna Glenn</AddedBy>
    <URI>urn:cts:greekLit:tlg0085.tlg003.perseus-grc1</URI>
  </Metadata>
  <Text>
    <TextUnit id="0" loc="1">Χθονὸς μὲν ἐς τηλουρὸν ἥκομεν πέδον,</TextUnit>
    <TextUnit id="1" loc="2">Σκύθην ἐς οἷμον, ἄβατον εἰς ἐρημίαν.</TextUnit>
    <TextUnit id="2" loc="3">̔́Ηφαιστε, σοὶ δὲ χρὴ μέλειν ἐπιστολὰς</TextUnit>
    <TextUnit id="3" loc="4">ἅς σοι πατὴρ ἐφεῖτο, τόνδε πρὸς πέτραις</TextUnit>
    <TextUnit id="4" loc="5">ὑψηλοκρήμνοις τὸν λεωργὸν ὀχμάσαι</TextUnit>
    <TextUnit id="5" loc="6">ἀδαμαντίνων δεσμῶν ἐν ἀρρήκτοις πέδαις.</TextUnit>
    <TextUnit id="6" loc="7">τὸ σὸν γὰρ ἄνθος, παντέχνου πυρὸς σέλας,</TextUnit>
    <TextUnit id="7" loc="8">θνητοῖσι κλέψας ὤπασεν. τοιᾶσδέ τοι</TextUnit>
    <TextUnit id="8" loc="9">ἁμαρτίας σφε δεῖ θεοῖς δοῦναι δίκην,</TextUnit>
    <TextUnit id="9" loc="10">ὡς ἂν διδαχθῇ τὴν Διὸς τυραννίδα</TextUnit>
    <TextUnit id="10" loc="11">στέργειν, φιλανθρώπου δὲ παύεσθαι τρόπου.</TextUnit>
    <TextUnit id="11" loc="12">Κράτος Βία τε, σφῷν μὲν ἐντολὴ Διὸς</TextUnit>
    <TextUnit id="12" loc="13">ἔχει τέλος δὴ κοὐδὲν ἐμποδὼν ἔτι:</TextUnit>
    <TextUnit id="13" loc="14">ἐγὼ δ' ἄτολμός εἰμι συγγενῆ θεὸν</TextUnit>
    <TextUnit id="14" loc="15">δῆσαι βίᾳ φάραγγι πρὸς δυσχειμέρῳ.</TextUnit>
    <TextUnit id="15" loc="16">πάντως δ' ἀνάγκη τῶνδέ μοι τόλμαν σχεθεῖν:</TextUnit>
    <TextUnit id="16" loc="17">ἐξωριάζειν γὰρ πατρὸς λόγους βαρύ.</TextUnit>
    <TextUnit id="17" loc="18">τῆς ὀρθοβούλου Θέμιδος αἰπυμῆτα παῖ,</TextUnit>
    <TextUnit id="18" loc="19">ἄκοντά ς' ἄκων δυσλύτοις χαλκεύμασι</TextUnit>
    <TextUnit id="19" loc="20">προσπασσαλεύσω τῷδ' ἀπανθρώπῳ πάγῳ</TextUnit>
    <TextUnit id="20" loc="21">ἵν' οὔτε φωνὴν οὔτε του μορφὴν βροτῶν</TextUnit>
    <TextUnit id="21" loc="22">ὄψει, σταθευτὸς δ' ἡλίου φοίβῃ φλογὶ</TextUnit>
    <TextUnit id="22" loc="23">χροιᾶς ἀμείψεις ἄνθος. ἀσμένῳ δέ σοι</TextUnit>
    <TextUnit id="23" loc="24">ἡ ποικιλείμων νὺξ ἀποκρύψει φάος,</TextUnit>
    <TextUnit id="24" loc="25">πάχνην θ' ἑῴαν ἥλιος σκεδᾷ πάλιν:</TextUnit>
    <TextUnit id="25" loc="26">ἀεὶ δὲ τοῦ παρόντος ἀχθηδὼν κακοῦ</TextUnit>
    <TextUnit id="26" loc="27">τρύσει ς': ὁ λωφήσων γὰρ οὐ πέφυκέ πω.</TextUnit>
    <TextUnit id="27" loc="28">τοιαῦτ' ἐπηύρω τοῦ φιλανθρώπου τρόπου.</TextUnit>
    <TextUnit id="28" loc="29">θεὸς θεῶν γὰρ οὐχ ὑποπτήσσων χόλον</TextUnit>
    <TextUnit id="29" loc="30">βροτοῖσι τιμὰς ὤπασας πέρα δίκης.</TextUnit>
    <TextUnit id="30" loc="31">ἀνθ' ὧν ἀτερπῆ τήνδε φρουρήσεις πέτραν</TextUnit>
    <TextUnit id="31" loc="32">ὀρθοστάδην, ἄυπνος, οὐ κάμπτων γόνυ:</TextUnit>
    <TextUnit id="32" loc="33">πολλοὺς δ' ὀδυρμοὺς καὶ γόους ἀνωφελεῖς</TextUnit>
    <TextUnit id="33" loc="34">φθέγξῃ: Διὸς γὰρ δυσπαραίτητοι φρένες.</TextUnit>
    <TextUnit id="34" loc="35">ἅπας δὲ τραχὺς ὅστις ἂν νέον κρατῇ.</TextUnit>
    <TextUnit id="35" loc="36">εἶεν, τί μέλλεις καὶ κατοικτίζῃ μάτην;</TextUnit>
    <TextUnit id="36" loc="37">τί τὸν θεοῖς ἔχθιστον οὐ στυγεῖς θεόν,</TextUnit>
    <TextUnit id="37" loc="38">ὅστις τὸ σὸν θνητοῖσι προὔδωκεν γέρας;</TextUnit>
    <TextUnit id="38" loc="39">τὸ συγγενές τοι δεινὸν ἥ θ' ὁμιλία.</TextUnit>
    <TextUnit id="39" loc="40">σύμφημ': ἀνηκουστεῖν δὲ τῶν πατρὸς λόγων</TextUnit>
    <TextUnit id="40" loc="41">οἷόν τε πῶς; οὐ τοῦτο δειμαίνεις πλέον;</TextUnit>
    <TextUnit id="41" loc="42">αἰεί γε δὴ νηλὴς σὺ καὶ θράσους πλέως.</TextUnit>
    <TextUnit id="42" loc="43">ἄκος γὰρ οὐδὲν τόνδε θρηνεῖσθαι. σὺ δὲ</TextUnit>
    <TextUnit id="43" loc="44">τὰ μηδὲν ὠφελοῦντα μὴ πόνει μάτην.</TextUnit>
    <TextUnit id="44" loc="45">ὦ πολλὰ μισηθεῖσα χειρωναξία.</TextUnit>
    <TextUnit id="45" loc="46">τί νιν στυγεῖς; πόνων γὰρ ὡς ἁπλῷ λόγῳ</TextUnit>
    <TextUnit id="46" loc="47">τῶν νῦν παρόντων οὐδὲν αἰτία τέχνη.</TextUnit>
    <TextUnit id="47" loc="48">ἔμπας τις αὐτὴν ἄλλος ὤφελεν λαχεῖν.</TextUnit>
    <TextUnit id="48" loc="49">ἅπαντ' ἐπαχθῆ πλὴν θεοῖσι κοιρανεῖν:</TextUnit>
    <TextUnit id="49" loc="50">ἐλεύθερος γὰρ οὔτις ἐστὶ πλὴν Διός.</TextUnit>
    <TextUnit id="50" loc="51">ἔγνωκα τοῖσδε κοὐδὲν ἀντειπεῖν ἔχω.</TextUnit>
    <TextUnit id="51" loc="52">οὔκουν ἐπείξῃ τῷδε δεσμὰ περιβαλεῖν,</TextUnit>
    <TextUnit id="52" loc="53">ὡς μή ς' ἐλινύοντα προσδερχθῇ πατήρ;</TextUnit>
    <TextUnit id="53" loc="54">καὶ δὴ πρόχειρα ψάλια δέρκεσθαι πάρα.</TextUnit>
    <TextUnit id="54" loc="55">βαλών νιν ἀμφὶ χερσὶν ἐγκρατεῖ σθένει</TextUnit>
    <TextUnit id="55" loc="56">ῥαιστῆρι θεῖνε, πασσάλευε πρὸς πέτραις.</TextUnit>
    <TextUnit id="56" loc="57">περαίνεται δὴ κοὐ ματᾷ τοὔργον τόδε.</TextUnit>
    <TextUnit id="57" loc="58">ἄρασσε μᾶλλον, σφίγγε, μηδαμῇ χάλα.</TextUnit>
    <TextUnit id="58" loc="59">δεινὸς γὰρ εὑρεῖν κἀξ ἀμηχάνων πόρον.</TextUnit>
    <TextUnit id="59" loc="60">ἄραρεν ἥδε γ' ὠλένη δυσεκλύτως.</TextUnit>
    <TextUnit id="60" loc="61">καὶ τήνδε νῦν πόρπασον ἀσφαλῶς, ἵνα</TextUnit>
    <TextUnit id="61" loc="62">μάθῃ σοφιστὴς ὢν Διὸς νωθέστερος.</TextUnit>
    <TextUnit id="62" loc="63">πλὴν τοῦδ' ἂν οὐδεὶς ἐνδίκως μέμψαιτό μοι.</TextUnit>
    <TextUnit id="63" loc="64">ἀδαμαντίνου νῦν σφηνὸς αὐθάδη γνάθον</TextUnit>
    <TextUnit id="64" loc="65">στέρνων διαμπὰξ πασσάλευ' ἐρρωμένως.</TextUnit>
    <TextUnit id="65" loc="66">αἰαῖ, Προμηθεῦ, σῶν ὑπερστένω πόνων.</TextUnit>
    <TextUnit id="66" loc="67">σὺ δ' αὖ κατοκνεῖς τῶν Διός τ' ἐχθρῶν ὕπερ</TextUnit>
    <TextUnit id="67" loc="68">στένεις; ὅπως μὴ σαυτὸν οἰκτιεῖς ποτε.</TextUnit>
    <TextUnit id="68" loc="69">ὁρᾷς θέαμα δυσθέατον ὄμμασιν.</TextUnit>
    <TextUnit id="69" loc="70">ὁρῶ κυροῦντα τόνδε τῶν ἐπαξίων.</TextUnit>
    <TextUnit id="70" loc="71">ἀλλ' ἀμφὶ πλευραῖς μασχαλιστῆρας βάλε.</TextUnit>
    <TextUnit id="71" loc="72">δρᾶν ταῦτ' ἀνάγκη, μηδὲν ἐγκέλευ' ἄγαν.</TextUnit>
    <TextUnit id="72" loc="73">ἦ μὴν κελεύσω κἀπιθωύξω γε πρός.</TextUnit>
    <TextUnit id="73" loc="74">χώρει κάτω, σκέλη δὲ κίρκωσον βίᾳ.</TextUnit>
    <TextUnit id="74" loc="75">καὶ δὴ πέπρακται τοὔργον οὐ μακρῷ πόνῳ.</TextUnit>
    <TextUnit id="75" loc="76">ἐρρωμένως νῦν θεῖνε διατόρους πέδας:</TextUnit>
    <TextUnit id="76" loc="77">ὡς οὑπιτιμητής γε τῶν ἔργων βαρύς.</TextUnit>
    <TextUnit id="77" loc="78">ὅμοια μορφῇ γλῶσσά σου γηρύεται.</TextUnit>
    <TextUnit id="78" loc="79">σὺ μαλθακίζου, τὴν δ' ἐμὴν αὐθαδίαν</TextUnit>
    <TextUnit id="79" loc="80">ὀργῆς τε τραχύτητα μὴ 'πίπλησσέ μοι.</TextUnit>
    <TextUnit id="80" loc="81">στείχωμεν, ὡς κώλοισιν ἀμφίβληστρ' ἔχει.</TextUnit>
    <TextUnit id="81" loc="82">ἐνταῦθα νῦν ὕβριζε καὶ θεῶν γέρα</TextUnit>
    <TextUnit id="82" loc="83">συλῶν ἐφημέροισι προστίθει. τί σοι</TextUnit>
    <TextUnit id="83" loc="84">οἷοί τε θνητοὶ τῶνδ' ἀπαντλῆσαι πόνων;</TextUnit>
    <TextUnit id="84" loc="85">ψευδωνύμως σε δαίμονες Προμηθέα</TextUnit>
    <TextUnit id="85" loc="86">καλοῦσιν: αὐτὸν γάρ σε δεῖ προμηθέως,</TextUnit>
    <TextUnit id="86" loc="87">ὅτῳ τρόπῳ τῆσδ' ἐκκυλισθήσῃ τέχνης.</TextUnit>
    <TextUnit id="87" loc="88">ὦ δῖος αἰθὴρ καὶ ταχύπτεροι πνοαί,</TextUnit>
    <TextUnit id="88" loc="89">ποταμῶν τε πηγαί, ποντίων τε κυμάτων</TextUnit>
    <TextUnit id="89" loc="90">ἀνήριθμον γέλασμα, παμμῆτόρ τε γῆ,</TextUnit>
    <TextUnit id="90" loc="91">καὶ τὸν πανόπτην κύκλον ἡλίου καλῶ.</TextUnit>
    <TextUnit id="91" loc="92">ἴδεσθέ μ' οἷα πρὸς θεῶν πάσχω θεός.</TextUnit>
    <TextUnit id="92" loc="93">δέρχθηθ' οἵαις αἰκείαισιν</TextUnit>
    <TextUnit id="93" loc="94">διακναιόμενος τὸν μυριετῆ</TextUnit>
    <TextUnit id="94" loc="95">χρόνον ἀθλεύσω.</TextUnit>
    <TextUnit id="95" loc="96">τοιόνδ' ὁ νέος ταγὸς μακάρων</TextUnit>
    <TextUnit id="96" loc="97">ἐξηῦρ' ἐπ' ἐμοὶ δεσμὸν ἀεικῆ.</TextUnit>
    <TextUnit id="97" loc="98">φεῦ φεῦ, τὸ παρὸν τό τ' ἐπερχόμενον</TextUnit>
    <TextUnit id="98" loc="99">πῆμα στενάχω, πῇ ποτε μόχθων</TextUnit>
    <TextUnit id="99" loc="100">χρὴ τέρματα τῶνδ' ἐπιτεῖλαι.</TextUnit>
    <TextUnit id="100" loc="101">καίτοι τί φημι; πάντα προυξεπίσταμαι</TextUnit>
    <TextUnit id="101" loc="102">σκεθρῶς τὰ μέλλοντ', οὐδέ μοι ποταίνιον</TextUnit>
    <TextUnit id="102" loc="103">πῆμ' οὐδὲν ἥξει. τὴν πεπρωμένην δὲ χρὴ</TextUnit>
    <TextUnit id="103" loc="104">αἶσαν φέρειν ὡς ῥᾷστα, γιγνώσκονθ' ὅτι</TextUnit>
    <TextUnit id="104" loc="105">τὸ τῆς ἀνάγκης ἔστ' ἀδήριτον σθένος.</TextUnit>
    <TextUnit id="105" loc="106">ἀλλ' οὔτε σιγᾶν οὔτε μὴ σιγᾶν τύχας</TextUnit>
    <TextUnit id="106" loc="107">οἷόν τέ μοι τάσδ' ἐστί. θνητοῖς γὰρ γέρα</TextUnit>
    <TextUnit id="107" loc="108">πορὼν ἀνάγκαις ταῖσδ' ἐνέζευγμαι τάλας.</TextUnit>
    <TextUnit id="108" loc="109">ναρθηκοπλήρωτον δὲ θηρῶμαι πυρὸς</TextUnit>
    <TextUnit id="109" loc="110">πηγὴν κλοπαίαν, ἣ διδάσκαλος τέχνης</TextUnit>
    <TextUnit id="110" loc="111">πάσης βροτοῖς πέφηνε καὶ μέγας πόρος.</TextUnit>
    <TextUnit id="111" loc="112">τοιῶνδε ποινὰς ἀμπλακημάτων τίνω</TextUnit>
    <TextUnit id="112" loc="113">ὑπαιθρίοις δεσμοῖς πεπασσαλευμένος.</TextUnit>
    <TextUnit id="113" loc="114">ἆ ἆ ἔα ἔα.</TextUnit>
    <TextUnit id="114" loc="115">τίς ἀχώ, τίς ὀδμὰ προσέπτα μ' ἀφεγγής,</TextUnit>
    <TextUnit id="115" loc="116">θεόσυτος, ἢ βρότειος, ἢ κεκραμένη;</TextUnit>
    <TextUnit id="116" loc="117">ἵκετο τερμόνιον ἐπὶ πάγον</TextUnit>
    <TextUnit id="117" loc="118">πόνων ἐμῶν θεωρός, ἢ τί δὴ θέλων;</TextUnit>
    <TextUnit id="118" loc="119">ὁρᾶτε δεσμώτην με δύσποτμον θεόν</TextUnit>
    <TextUnit id="119" loc="120">τὸν Διὸς ἐχθρόν, τὸν πᾶσι θεοῖς</TextUnit>
    <TextUnit id="120" loc="121">δι' ἀπεχθείας ἐλθόνθ' ὁπόσοι</TextUnit>
    <TextUnit id="121" loc="122">τὴν Διὸς αὐλὴν εἰσοιχνεῦσιν,</TextUnit>
    <TextUnit id="122" loc="123">διὰ τὴν λίαν φιλότητα βροτῶν.</TextUnit>
    <TextUnit id="123" loc="124">φεῦ φεῦ, τί ποτ' αὖ κινάθισμα κλύω</TextUnit>
    <TextUnit id="124" loc="125">πέλας οἰωνῶν; αἰθὴρ δ' ἐλαφραῖς</TextUnit>
    <TextUnit id="125" loc="126">πτερύγων ῥιπαῖς ὑποσυρίζει.</TextUnit>
    <TextUnit id="126" loc="127">πᾶν μοι φοβερὸν τὸ προσέρπον.</TextUnit>
    <TextUnit id="127" loc="128">μηδὲν φοβηθῇς: φιλία</TextUnit>
    <TextUnit id="128" loc="128b">γὰρ ἅδε τάξις πτερύγων</TextUnit>
    <TextUnit id="129" loc="129">θοαῖς ἁμίλλαις προσέβα</TextUnit>
    <TextUnit id="130" loc="130">τόνδε πάγον, πατρῴας</TextUnit>
    <TextUnit id="131" loc="131">μόγις παρειποῦσα φρένας.</TextUnit>
    <TextUnit id="132" loc="132">κραιπνοφόροι δέ μ' ἔπεμψαν αὖραι:</TextUnit>
    <TextUnit id="133" loc="133">κτύπου γὰρ ἀχὼ χάλυβος</TextUnit>
    <TextUnit id="134" loc="130b">διῇξεν ἄντρων μυχόν, ἐκ</TextUnit>
    <TextUnit id="135" loc="131">δ' ἔπληξέ μου τὰν θεμερῶπιν αἰδῶ:</TextUnit>
    <TextUnit id="136" loc="135">σύθην δ' ἀπέδιλος ὄχῳ πτερωτῷ.</TextUnit>
    <TextUnit id="137" loc="136">αἰαῖ αἰαῖ,</TextUnit>
    <TextUnit id="138" loc="137">τῆς πολυτέκνου Τηθύος ἔκγονα,</TextUnit>
    <TextUnit id="139" loc="138">τοῦ περὶ πᾶσάν θ' εἱλισσομένου</TextUnit>
    <TextUnit id="140" loc="139">χθόν' ἀκοιμήτῳ ῥεύματι παῖδες</TextUnit>
    <TextUnit id="141" loc="140">πατρὸς, ̓Ωκεανοῦ,</TextUnit>
    <TextUnit id="142" loc="141">δέρχθητ', ἐσίδεσθ' οἵῳ δεσμῷ,</TextUnit>
    <TextUnit id="143" loc="142">προσπορπατὸς τῆσδε φάραγγος</TextUnit>
    <TextUnit id="144" loc="143">σκοπέλοις ἐν ἄκροις</TextUnit>
    <TextUnit id="145" loc="143b">φρουρὰν ἄζηλον ὀχήσω.</TextUnit>
    <TextUnit id="146" loc="144">λεύσσω, Προμηθεῦ: φοβερὰ</TextUnit>
    <TextUnit id="147" loc="145">δ' ἐμοῖσιν ὄσσοις ὀμίχλα</TextUnit>
    <TextUnit id="148" loc="146">προσῇξε πλήρης δακρύων</TextUnit>
    <TextUnit id="149" loc="147">σὸν δέμας εἰσιδούσᾳ</TextUnit>
    <TextUnit id="150" loc="148">πέτραις προσαυαινόμενον</TextUnit>
    <TextUnit id="151" loc="149">ταῖσδ' ἀδαμαντοδέτοισι λύμαις.</TextUnit>
    <TextUnit id="152" loc="150">νέοι γὰρ οἰακονόμοι</TextUnit>
    <TextUnit id="153" loc="151">κρατοῦς', ̓Ολύμπου: νεοχμοῖς</TextUnit>
    <TextUnit id="154" loc="150">δὲ δὴ νόμοις Ζεὺς ἀθέτως κρατύνει.</TextUnit>
    <TextUnit id="155" loc="151">τὰ πρὶν δὲ πελώρια νῦν ἀιστοῖ.</TextUnit>
    <TextUnit id="156" loc="152">εἰ γάρ μ' ὑπὸ γῆν νέρθεν θ' ̔́Αιδου</TextUnit>
    <TextUnit id="157" loc="153">τοῦ νεκροδέγμονος εἰς ἀπέρατον</TextUnit>
    <TextUnit id="158" loc="154">Τάρταρον ἧκεν,</TextUnit>
    <TextUnit id="159" loc="155">δεσμοῖς ἀλύτοις ἀγρίως πελάσας,</TextUnit>
    <TextUnit id="160" loc="156">ὡς μήτε θεὸς μήτε τις ἄλλος</TextUnit>
    <TextUnit id="161" loc="157">τοῖσδ' ἐπεγήθει.</TextUnit>
    <TextUnit id="162" loc="158">νῦν δ' αἰθέριον κίνυγμ' ὁ τάλας</TextUnit>
    <TextUnit id="163" loc="159">ἐχθροῖς ἐπίχαρτα πέπονθα.</TextUnit>
    <TextUnit id="164" loc="160">τίς ὧδε τλησικάρδιος</TextUnit>
    <TextUnit id="165" loc="161">θεῶν, ὅτῳ τάδ' ἐπιχαρῆ;</TextUnit>
    <TextUnit id="166" loc="162">τίς οὐ ξυνασχαλᾷ κακοῖς</TextUnit>
    <TextUnit id="167" loc="163">τεοῖσι, δίχα γε Διός; ὁ δ' ἐπικότως ἀεὶ</TextUnit>
    <TextUnit id="168" loc="164">θέμενος ἄγναμπτον νόον</TextUnit>
    <TextUnit id="169" loc="165">δάμναται Οὐρανίαν</TextUnit>
    <TextUnit id="170" loc="166">γένναν, οὐδὲ λήξει, πρὶν ἂν ἢ κορέσῃ κέαρ ἢ παλάμᾳ τινὶ</TextUnit>
    <TextUnit id="171" loc="167">τὰν δυσάλωτον ἕλῃ τις ἀρχάν.</TextUnit>
    <TextUnit id="172" loc="168">ἦ μὴν ἔτ' ἐμοῦ, καίπερ κρατεραῖς</TextUnit>
    <TextUnit id="173" loc="169">ἐν γυιοπέδαις αἰκιζομένου,</TextUnit>
    <TextUnit id="174" loc="170">χρείαν ἕξει μακάρων πρύτανις,</TextUnit>
    <TextUnit id="175" loc="171">δεῖξαι τὸ νέον βούλευμ' ὑφ' ὅτου</TextUnit>
    <TextUnit id="176" loc="172">σκῆπτρον τιμάς τ' ἀποσυλᾶται.</TextUnit>
    <TextUnit id="177" loc="173">καί μ' οὔτι μελιγλώσσοις πειθοῦς</TextUnit>
    <TextUnit id="178" loc="174">ἐπαοιδαῖσιν θέλξει, στερεάς τ'</TextUnit>
    <TextUnit id="179" loc="175">οὔποτ' ἀπειλὰς πτήξας τόδ' ἐγὼ</TextUnit>
    <TextUnit id="180" loc="176">καταμηνύσω,</TextUnit>
    <TextUnit id="181" loc="177">πρὶν ἂν ἐξ ἀγρίων δεσμῶν χαλάσῃ</TextUnit>
    <TextUnit id="182" loc="178">ποινάς τε τίνειν</TextUnit>
    <TextUnit id="183" loc="179">τῆσδ' αἰκείας ἐθελήσῃ.</TextUnit>
    <TextUnit id="184" loc="180">σὺ μὲν θρασύς τε καὶ πικραῖς</TextUnit>
    <TextUnit id="185" loc="181">δύαισιν οὐδὲν ἐπιχαλᾷς,</TextUnit>
    <TextUnit id="186" loc="182">ἄγαν δ' ἐλευθεροστομεῖς.</TextUnit>
    <TextUnit id="187" loc="183">ἐμὰς δὲ φρένας ἐρέθισε διάτορος φόβος:</TextUnit>
    <TextUnit id="188" loc="184">δέδια δ' ἀμφὶ σαῖς τύχαις,</TextUnit>
    <TextUnit id="189" loc="185">πᾷ ποτε τῶνδε πόνων</TextUnit>
    <TextUnit id="190" loc="186">χρή σε τέρμα κέλ-</TextUnit>
    <TextUnit id="191" loc="187">σαντ' ἐσιδεῖν: ἀκίχητα γὰρ ἤθεα καὶ κέαρ</TextUnit>
    <TextUnit id="192" loc="188">ἀπαράμυθον ἔχει Κρόνου παῖς.</TextUnit>
    <TextUnit id="193" loc="189">οἶδ' ὅτι τραχὺς καὶ παρ' ἑαυτῷ</TextUnit>
    <TextUnit id="194" loc="190">τὸ δίκαιον ἔχων Ζεύς. ἀλλ' ἔμπας ὀίω</TextUnit>
    <TextUnit id="195" loc="191">μαλακογνώμων</TextUnit>
    <TextUnit id="196" loc="192">ἔσται ποθ', ὅταν ταύτῃ ῥαισθῇ:</TextUnit>
    <TextUnit id="197" loc="193">τὴν δ' ἀτέραμνον στορέσας ὀργὴν</TextUnit>
    <TextUnit id="198" loc="194">εἰς ἀρθμὸν ἐμοὶ καὶ φιλότητα</TextUnit>
    <TextUnit id="199" loc="195">σπεύδων σπεύδοντί ποθ' ἥξει.</TextUnit>
    <TextUnit id="200" loc="196">πάντ' ἐκκάλυψον καὶ γέγων' ἡμῖν λόγον,</TextUnit>
    <TextUnit id="201" loc="197">ποίῳ λαβών σε Ζεὺς ἐπ' αἰτιάματι,</TextUnit>
    <TextUnit id="202" loc="198">οὕτως ἀτίμως καὶ πικρῶς αἰκίζεται:</TextUnit>
    <TextUnit id="203" loc="199">δίδαξον ἡμᾶς, εἴ τι μὴ βλάπτει λόγῳ.</TextUnit>
    <TextUnit id="204" loc="200">ἀλγεινὰ μέν μοι καὶ λέγειν ἐστὶν τάδε,</TextUnit>
    <TextUnit id="205" loc="200">ἄλγος δὲ σιγᾶν, πανταχῇ δὲ δύσποτμα.</TextUnit>
    <TextUnit id="206" loc="201">ἐπεὶ τάχιστ' ἤρξαντο δαίμονες χόλου</TextUnit>
    <TextUnit id="207" loc="202">στάσις τ' ἐν ἀλλήλοισιν ὠροθύνετο,</TextUnit>
    <TextUnit id="208" loc="203">οἱ μὲν θέλοντες ἐκβαλεῖν ἕδρας Κρόνον,</TextUnit>
    <TextUnit id="209" loc="204">ὡς Ζεὺς ἀνάσσοι δῆθεν, οἱ δὲ τοὔμπαλιν</TextUnit>
    <TextUnit id="210" loc="205">σπεύδοντες, ὡς Ζεὺς μήποτ' ἄρξειεν θεῶν,</TextUnit>
    <TextUnit id="211" loc="206">ἐνταῦθ' ἐγὼ τὰ λῷστα βουλεύων πιθεῖν</TextUnit>
    <TextUnit id="212" loc="207">Τιτᾶνας, Οὐρανοῦ τε καὶ Χθονὸς τέκνα,</TextUnit>
    <TextUnit id="213" loc="208">οὐκ ἠδυνήθην. αἱμύλας δὲ μηχανὰς</TextUnit>
    <TextUnit id="214" loc="209">ἀτιμάσαντες καρτεροῖς φρονήμασιν</TextUnit>
    <TextUnit id="215" loc="210">ᾤοντ' ἀμοχθεὶ πρὸς βίαν τε δεσπόσειν:</TextUnit>
    <TextUnit id="216" loc="211">ἐμοὶ δὲ μήτηρ οὐχ ἅπαξ μόνον Θέμις,</TextUnit>
    <TextUnit id="217" loc="212">καὶ Γαῖα, πολλῶν ὀνομάτων μορφὴ μία,</TextUnit>
    <TextUnit id="218" loc="213">τὸ μέλλον κραίνοιτο προυτεθεσπίκει,</TextUnit>
    <TextUnit id="219" loc="214">ὡς οὐ κατ' ἰσχὺν οὐδὲ πρὸς τὸ καρτερόν</TextUnit>
    <TextUnit id="220" loc="215">χρείη, δόλῳ δὲ τοὺς ὑπερσχόντας κρατεῖν.</TextUnit>
    <TextUnit id="221" loc="216">τοιαῦτ' ἐμοῦ λόγοισιν ἐξηγουμένου</TextUnit>
    <TextUnit id="222" loc="217">οὐκ ἠξίωσαν οὐδὲ προσβλέψαι τὸ πᾶν.</TextUnit>
    <TextUnit id="223" loc="218">κράτιστα δή μοι τῶν παρεστώτων τότε</TextUnit>
    <TextUnit id="224" loc="219">ἐφαίνετ' εἶναι προσλαβόντα μητέρα</TextUnit>
    <TextUnit id="225" loc="220">ἑκόνθ' ἑκόντι Ζηνὶ συμπαραστατεῖν.</TextUnit>
    <TextUnit id="226" loc="221">ἐμαῖς δὲ βουλαῖς Ταρτάρου μελαμβαθὴς</TextUnit>
    <TextUnit id="227" loc="222">κευθμὼν καλύπτει τὸν παλαιγενῆ Κρόνον</TextUnit>
    <TextUnit id="228" loc="223">αὐτοῖσι συμμάχοισι. τοιάδ' ἐξ ἐμοῦ</TextUnit>
    <TextUnit id="229" loc="224">ὁ τῶν θεῶν τύραννος ὠφελημένος</TextUnit>
    <TextUnit id="230" loc="225">κακαῖσι ποιναῖς ταῖσδὲ μ' ἐξημείψατο.</TextUnit>
    <TextUnit id="231" loc="226">ἔνεστι γάρ πως τοῦτο τῇ τυραννίδι</TextUnit>
    <TextUnit id="232" loc="227">νόσημα, τοῖς φίλοισι μὴ πεποιθέναι.</TextUnit>
    <TextUnit id="233" loc="228">ὃ δ' οὖν ἐρωτᾶτ', αἰτίαν καθ' ἥντινα</TextUnit>
    <TextUnit id="234" loc="229">αἰκίζεταί με, τοῦτο δὴ σαφηνιῶ.</TextUnit>
    <TextUnit id="235" loc="230">ὅπως τάχιστα τὸν πατρῷον ἐς θρόνον</TextUnit>
    <TextUnit id="236" loc="231">καθέζετ', εὐθὺς δαίμοσιν νέμει γέρα</TextUnit>
    <TextUnit id="237" loc="232">ἄλλοισιν ἄλλα καὶ διεστοιχίζετο</TextUnit>
    <TextUnit id="238" loc="233">ἀρχήν: βροτῶν δὲ τῶν ταλαιπώρων λόγον</TextUnit>
    <TextUnit id="239" loc="234">οὐκ ἔσχεν οὐδέν', ἀλλ' ἀιστώσας γένος</TextUnit>
    <TextUnit id="240" loc="235">τὸ πᾶν ἔχρῃζεν ἄλλο φιτῦσαι νέον.</TextUnit>
    <TextUnit id="241" loc="236">καὶ τοῖσιν οὐδεὶς ἀντέβαινε πλὴν ἐμοῦ.</TextUnit>
    <TextUnit id="242" loc="237">ἐγὼ δ' ἐτόλμης': ἐξελυσάμην βροτοὺς</TextUnit>
    <TextUnit id="243" loc="238">τὸ μὴ διαρραισθέντας εἰς ̔́Αιδου μολεῖν.</TextUnit>
    <TextUnit id="244" loc="239">τῷ τοι τοιαῖσδε πημοναῖσι κάμπτομαι,</TextUnit>
    <TextUnit id="245" loc="240">πάσχειν μὲν ἀλγειναῖσιν, οἰκτραῖσιν δ' ἰδεῖν:</TextUnit>
    <TextUnit id="246" loc="241">θνητοὺς δ' ἐν οἴκτῳ προθέμενος, τούτου τυχεῖν</TextUnit>
    <TextUnit id="247" loc="242">οὐκ ἠξιώθην αὐτός, ἀλλὰ νηλεῶς</TextUnit>
    <TextUnit id="248" loc="243">ὧδ' ἐρρύθμισμαι, Ζηνὶ δυσκλεὴς θέα.</TextUnit>
    <TextUnit id="249" loc="244">σιδηρόφρων τε κἀκ πέτρας εἰργασμένος</TextUnit>
    <TextUnit id="250" loc="245">ὅστις, Προμηθεῦ, σοῖσιν οὐ συνασχαλᾷ</TextUnit>
    <TextUnit id="251" loc="246">μόχθοις: ἐγὼ γὰρ οὔτ' ἂν εἰσιδεῖν τάδε</TextUnit>
    <TextUnit id="252" loc="247">ἔχρῃζον εἰσιδοῦσά τ' ἠλγύνθην κέαρ.</TextUnit>
    <TextUnit id="253" loc="248">καὶ μὴν φίλοις γ'  ἐλεινὸς εἰσορᾶν ἐγώ.</TextUnit>
    <TextUnit id="254" loc="249">μή πού τι προύβης τῶνδε καὶ περαιτέρω;</TextUnit>
    <TextUnit id="255" loc="250">θνητούς γ' ἔπαυσα μὴ προδέρκεσθαι μόρον.</TextUnit>
    <TextUnit id="256" loc="251">τὸ ποῖον εὑρὼν τῆσδε φάρμακον νόσου;</TextUnit>
    <TextUnit id="257" loc="252">τυφλὰς ἐν αὐτοῖς ἐλπίδας κατῴκισα.</TextUnit>
    <TextUnit id="258" loc="253">μέγ' ὠφέλημα τοῦτ' ἐδωρήσω βροτοῖς.</TextUnit>
    <TextUnit id="259" loc="254">πρὸς τοῖσδε μέντοι πῦρ ἐγώ σφιν ὤπασα.</TextUnit>
    <TextUnit id="260" loc="255">καὶ νῦν φλογωπὸν πῦρ ἔχους' ἐφήμεροι;</TextUnit>
    <TextUnit id="261" loc="256">ἀφ' οὗ γε πολλὰς ἐκμαθήσονται τέχνας.</TextUnit>
    <TextUnit id="262" loc="257">τοιοῖσδε δή σε Ζεὺς ἐπ' αἰτιάμασιν—</TextUnit>
    <TextUnit id="263" loc="258">αἰκίζεταί τε κοὐδαμῇ χαλᾷ κακῶν.</TextUnit>
    <TextUnit id="264" loc="259">οὐδ' ἔστιν ἄθλου τέρμα σοι προκείμενον;</TextUnit>
    <TextUnit id="265" loc="260">οὐκ ἄλλο γ' οὐδέν, πλὴν ὅταν κείνῳ δοκῇ.</TextUnit>
    <TextUnit id="266" loc="261">δόξει δὲ πῶς; τίς ἐλπίς; οὐχ ὁρᾷς ὅτι</TextUnit>
    <TextUnit id="267" loc="262">ἥμαρτες; ὡς δ' ἥμαρτες οὔτ' ἐμοὶ λέγειν</TextUnit>
    <TextUnit id="268" loc="263">καθ' ἡδονὴν σοί τ' ἄλγος. ἀλλὰ ταῦτα μὲν</TextUnit>
    <TextUnit id="269" loc="264">μεθῶμεν, ἄθλου δ' ἔκλυσιν ζήτει τινά.</TextUnit>
    <TextUnit id="270" loc="265">ἐλαφρὸν ὅστις πημάτων ἔξω πόδα</TextUnit>
    <TextUnit id="271" loc="266">ἔχει παραινεῖν νουθετεῖν τε τὸν κακῶς</TextUnit>
    <TextUnit id="272" loc="267">πράσσοντ': ἐγὼ δὲ ταῦθ' ἅπαντ' ἠπιστάμην.</TextUnit>
    <TextUnit id="273" loc="268">ἑκὼν ἑκὼν ἥμαρτον, οὐκ ἀρνήσομαι:</TextUnit>
    <TextUnit id="274" loc="269">θνητοῖς ἀρήγων αὐτὸς ηὑρόμην πόνους.</TextUnit>
    <TextUnit id="275" loc="270">οὐ μήν τι ποιναῖς γ' ᾠόμην τοίαισί με</TextUnit>
    <TextUnit id="276" loc="271">κατισχνανεῖσθαι πρὸς πέτραις πεδαρσίοις,</TextUnit>
    <TextUnit id="277" loc="272">τυχόντ' ἐρήμου τοῦδ' ἀγείτονος πάγου.</TextUnit>
    <TextUnit id="278" loc="273">καί μοι τὰ μὲν παρόντα μὴ δύρεσθ' ἄχη,</TextUnit>
    <TextUnit id="279" loc="274">πέδοι δὲ βᾶσαι τὰς προσερπούσας τύχας</TextUnit>
    <TextUnit id="280" loc="275">ἀκούσαθ', ὡς μάθητε διὰ τέλους τὸ πᾶν.</TextUnit>
    <TextUnit id="281" loc="276">πίθεσθέ μοι πίθεσθε, συμπονήσατε</TextUnit>
    <TextUnit id="282" loc="277">τῷ νῦν μογοῦντι. ταὐτά τοι πλανωμένη</TextUnit>
    <TextUnit id="283" loc="278">πρὸς ἄλλοτ' ἄλλον πημονὴ προσιζάνει.</TextUnit>
    <TextUnit id="284" loc="279">οὐκ ἀκούσαις ἐπεθώυξας</TextUnit>
    <TextUnit id="285" loc="280">τοῦτο, Προμηθεῦ.</TextUnit>
    <TextUnit id="286" loc="281">καὶ νῦν ἐλαφρῷ ποδὶ κραιπνόσυτον</TextUnit>
    <TextUnit id="287" loc="282">θᾶκον προλιποῦς', αἰθέρα θ' ἁγνὸν</TextUnit>
    <TextUnit id="288" loc="283">πόρον οἰωνῶν, ὀκριοέσσῃ</TextUnit>
    <TextUnit id="289" loc="284">χθονὶ τῇδε πελῶ, τοὺς σοὺς δὲ πόνους</TextUnit>
    <TextUnit id="290" loc="285">χρῄζω διὰ παντὸς ἀκοῦσαι.</TextUnit>
    <TextUnit id="291" loc="286">ἥκω δολιχῆς τέρμα κελεύθου</TextUnit>
    <TextUnit id="292" loc="287">διαμειψάμενος πρὸς σέ, Προμηθεῦ,</TextUnit>
    <TextUnit id="293" loc="288">τὸν πτερυγωκῆ τόνδ' οἰωνὸν</TextUnit>
    <TextUnit id="294" loc="289">γνώμῃ στομίων ἄτερ εὐθύνων:</TextUnit>
    <TextUnit id="295" loc="290">ταῖς σαῖς δὲ τύχαις, ἴσθι, συναλγῶ.</TextUnit>
    <TextUnit id="296" loc="291">τὸ τε γάρ με, δοκῶ, συγγενὲς οὕτως</TextUnit>
    <TextUnit id="297" loc="292">ἐσαναγκάζει,</TextUnit>
    <TextUnit id="298" loc="293">χωρίς τε γένους οὐκ ἔστιν ὅτῳ</TextUnit>
    <TextUnit id="299" loc="294">μείζονα μοῖραν νείμαιμ' ἢ σοί.</TextUnit>
    <TextUnit id="300" loc="295">γνώσῃ δὲ τάδ' ὡς ἔτυμ', οὐδὲ μάτην</TextUnit>
    <TextUnit id="301" loc="296">χαριτογλωσσεῖν ἔνι μοι: φέρε γὰρ</TextUnit>
    <TextUnit id="302" loc="297">σήμαιν' ὅ τι χρή σοι συμπράσσειν:</TextUnit>
    <TextUnit id="303" loc="298">οὐ γάρ ποτ' ἐρεῖς ὡς ̓Ωκεανοῦ</TextUnit>
    <TextUnit id="304" loc="299">φίλος ἐστὶ βεβαιότερός σοι.</TextUnit>
    <TextUnit id="305" loc="300">ἔα: τί χρῆμα λεύσσω; καὶ σὺ δὴ πόνων ἐμῶν</TextUnit>
    <TextUnit id="306" loc="301">ἥκεις ἐπόπτης; πῶς ἐτόλμησας, λιπὼν</TextUnit>
    <TextUnit id="307" loc="302">ἐπώνυμόν τε ῥεῦμα καὶ πετρηρεφῆ</TextUnit>
    <TextUnit id="308" loc="303">αὐτόκτιτ' ἄντρα, τὴν σιδηρομήτορα</TextUnit>
    <TextUnit id="309" loc="304">ἐλθεῖν ἐς αἶαν; ἦ θεωρήσων τύχας</TextUnit>
    <TextUnit id="310" loc="305">ἐμὰς ἀφῖξαι καὶ συνασχαλῶν κακοῖς;</TextUnit>
    <TextUnit id="311" loc="306">δέρκου θέαμα, τόνδε τὸν Διὸς φίλον,</TextUnit>
    <TextUnit id="312" loc="307">τὸν συγκαταστήσαντα τὴν τυραννίδα,</TextUnit>
    <TextUnit id="313" loc="308">οἵαις ὑπ' αὐτοῦ πημοναῖσι κάμπτομαι.</TextUnit>
    <TextUnit id="314" loc="309">ὁρῶ, Προμηθεῦ, καὶ παραινέσαι γέ σοι</TextUnit>
    <TextUnit id="315" loc="310">θέλω τὰ λῷστα, καίπερ ὄντι ποικίλῳ.</TextUnit>
    <TextUnit id="316" loc="311">γίγνωσκε σαυτὸν καὶ μεθάρμοσαι τρόπους</TextUnit>
    <TextUnit id="317" loc="312">νέους: νέος γὰρ καὶ τύραννος ἐν θεοῖς.</TextUnit>
    <TextUnit id="318" loc="313">εἰ δ' ὧδε τραχεῖς καὶ τεθηγμένους λόγους</TextUnit>
    <TextUnit id="319" loc="314">ῥίψεις, τάχ' ἄν σου καὶ μακρὰν ἀνωτέρω</TextUnit>
    <TextUnit id="320" loc="315">θακῶν κλύοι Ζεύς, ὥστε σοι τὸν νῦν ὄχλον</TextUnit>
    <TextUnit id="321" loc="316">παρόντα μόχθων παιδιὰν εἶναι δοκεῖν.</TextUnit>
    <TextUnit id="322" loc="317">ἀλλ', ὦ ταλαίπωρ', ἃς ἔχεις ὀργὰς ἄφες,</TextUnit>
    <TextUnit id="323" loc="318">ζήτει δὲ τῶνδε πημάτων ἀπαλλαγάς.</TextUnit>
    <TextUnit id="324" loc="319">ἀρχαῖ' ἴσως σοι φαίνομαι λέγειν τάδε:</TextUnit>
    <TextUnit id="325" loc="320">τοιαῦτα μέντοι τῆς ἄγαν ὑψηγόρου</TextUnit>
    <TextUnit id="326" loc="321">γλώσσης, Προμηθεῦ, τἀπίχειρα γίγνεται.</TextUnit>
    <TextUnit id="327" loc="322">σὺ δ' οὐδέπω ταπεινὸς οὐδ' εἴκεις κακοῖς,</TextUnit>
    <TextUnit id="328" loc="323">πρὸς τοῖς παροῦσι δ' ἄλλα προσλαβεῖν θέλεις.</TextUnit>
    <TextUnit id="329" loc="324">οὔκουν ἔμοιγε χρώμενος διδασκάλῳ</TextUnit>
    <TextUnit id="330" loc="325">πρὸς κέντρα κῶλον ἐκτενεῖς, ὁρῶν ὅτι</TextUnit>
    <TextUnit id="331" loc="326">τραχὺς μόναρχος οὐδ' ὑπεύθυνος κρατεῖ.</TextUnit>
    <TextUnit id="332" loc="327">καὶ νῦν ἐγὼ μὲν εἶμι καὶ πειράσομαι</TextUnit>
    <TextUnit id="333" loc="328">ἐὰν δύνωμαι τῶνδέ ς' ἐκλῦσαι πόνων.</TextUnit>
    <TextUnit id="334" loc="329">σὺ δ' ἡσύχαζε μηδ' ἄγαν λαβροστόμει.</TextUnit>
    <TextUnit id="335" loc="330">ἢ οὐκ οἶσθ' ἀκριβῶς ὢν περισσόφρων ὅτι</TextUnit>
    <TextUnit id="336" loc="331">γλώσσῃ ματαίᾳ ζημία προστρίβεται;</TextUnit>
    <TextUnit id="337" loc="332">ζηλῶ ς' ὁθούνεκ' ἐκτὸς αἰτίας κυρεῖς</TextUnit>
    <TextUnit id="338" loc="333">τούτων μετασχεῖν καὶ τετολμηκὼς ἐμοί.</TextUnit>
    <TextUnit id="339" loc="334">καὶ νῦν ἔασον μηδέ σοι μελησάτω.</TextUnit>
    <TextUnit id="340" loc="335">πάντως γὰρ οὐ πείσεις νιν: οὐ γὰρ εὐπιθής.</TextUnit>
    <TextUnit id="341" loc="336">πάπταινε δ' αὐτὸς μή τι πημανθῇς ὁδῷ.</TextUnit>
    <TextUnit id="342" loc="337">πολλῷ γ' ἀμείνων τοὺς πέλας φρενοῦν ἔφυς</TextUnit>
    <TextUnit id="343" loc="338">ἢ σαυτόν: ἔργῳ κοὐ λόγῳ τεκμαίρομαι.</TextUnit>
    <TextUnit id="344" loc="340">ὁρμώμενον δὲ μηδαμῶς ἀντισπάσῃς.</TextUnit>
    <TextUnit id="345" loc="341">αὐχῶ γὰρ αὐχῶ τήνδε δωρεὰν ἐμοὶ</TextUnit>
    <TextUnit id="346" loc="342">δώσειν Δί', ὥστε τῶνδέ ς' ἐκλῦσαι πόνων.</TextUnit>
    <TextUnit id="347" loc="343">τὰ μὲν ς' ἐπαινῶ κοὐδαμῇ λήξω ποτέ:</TextUnit>
    <TextUnit id="348" loc="343b">προθυμίας γὰρ οὐδὲν ἐλλείπεις. ἀτὰρ</TextUnit>
    <TextUnit id="349" loc="344">μηδὲν πόνει. μάτην γὰρ οὐδὲν ὠφελῶν</TextUnit>
    <TextUnit id="350" loc="345">ἐμοὶ πονήσεις, εἴ τι καὶ πονεῖν θέλεις.</TextUnit>
    <TextUnit id="351" loc="346">ἀλλ' ἡσύχαζε σαυτὸν ἐκποδὼν ἔχων:</TextUnit>
    <TextUnit id="352" loc="347">ἐγὼ γὰρ οὐκ, εἰ δυστυχῶ, τοῦδ' εἵνεκα</TextUnit>
    <TextUnit id="353" loc="348">θέλοιμ' ἂν ὡς πλείστοισι πημονὰς τυχεῖν.</TextUnit>
    <TextUnit id="354" loc="349">οὐ δῆτ' ἐπεί με καὶ κασιγνήτου τύχαι</TextUnit>
    <TextUnit id="355" loc="350">τείρους' ̓́Ατλαντος, ὃς πρὸς ἑσπέρους τόπους</TextUnit>
    <TextUnit id="356" loc="351">ἕστηκε κίον' οὐρανοῦ τε καὶ χθονὸς</TextUnit>
    <TextUnit id="357" loc="352">ὤμοις ἐρείδων, ἄχθος οὐκ εὐάγκαλον.</TextUnit>
    <TextUnit id="358" loc="353">τὸν γηγενῆ τε Κιλικίων οἰκήτορα</TextUnit>
    <TextUnit id="359" loc="354">ἄντρων ἰδὼν ᾤκτιρα, δάιον τέρας</TextUnit>
    <TextUnit id="360" loc="355">ἑκατογκάρανον πρὸς βίαν χειρούμενον</TextUnit>
    <TextUnit id="361" loc="356">Τυφῶνα θοῦρον: πᾶσιν ὅς ἀντέστη θεοῖς,</TextUnit>
    <TextUnit id="362" loc="357">σμερδναῖσι γαμφηλαῖσι συρίζων φόβον:</TextUnit>
    <TextUnit id="363" loc="358">ἐξ ὀμμάτων δ' ἤστραπτε γοργωπὸν σέλας,</TextUnit>
    <TextUnit id="364" loc="359">ὡς τὴν Διὸς τυραννίδ' ἐκπέρσων βίᾳ:</TextUnit>
    <TextUnit id="365" loc="360">ἀλλ' ἦλθεν αὐτῷ Ζηνὸς ἄγρυπνον βέλος,</TextUnit>
    <TextUnit id="366" loc="361">καταιβάτης κεραυνὸς ἐκπνέων φλόγα,</TextUnit>
    <TextUnit id="367" loc="362">ὃς αὐτὸν ἐξέπληξε τῶν ὑψηγόρων</TextUnit>
    <TextUnit id="368" loc="363">κομπασμάτων. φρένας γὰρ εἰς αὐτὰς τυπεὶς</TextUnit>
    <TextUnit id="369" loc="364">ἐφεψαλώθη κἀξεβροντήθη σθένος.</TextUnit>
    <TextUnit id="370" loc="365">καὶ νῦν ἀχρεῖον καὶ παράορον δέμας</TextUnit>
    <TextUnit id="371" loc="366">κεῖται στενωποῦ πλησίον θαλασσίου</TextUnit>
    <TextUnit id="372" loc="367">ἰπούμενος ῥίζαισιν Αἰτναίαις ὕπο:</TextUnit>
    <TextUnit id="373" loc="368">κορυφαῖς δ' ἐν ἄκραις ἥμενος μυδροκτυπεῖ</TextUnit>
    <TextUnit id="374" loc="369">̔́Ηφαιστος: ἔνθεν ἐκραγήσονταί ποτε</TextUnit>
    <TextUnit id="375" loc="370">ποταμοὶ πυρὸς δάπτοντες ἀγρίαις γνάθοις</TextUnit>
    <TextUnit id="376" loc="371">τῆς καλλικάρπου Σικελίας λευροὺς γύας:</TextUnit>
    <TextUnit id="377" loc="372">τοιόνδε Τυφὼς ἐξαναζέσει χόλον</TextUnit>
    <TextUnit id="378" loc="373">θερμοῖς ἀπλάτου βέλεσι πυρπνόου ζάλης,</TextUnit>
    <TextUnit id="379" loc="374">καίπερ κεραυνῷ Ζηνὸς ἠνθρακωμένος.</TextUnit>
    <TextUnit id="380" loc="375">σὺ δ' οὐκ ἄπειρος, οὐδ' ἐμοῦ διδασκάλου</TextUnit>
    <TextUnit id="381" loc="376">χρῄζεις: σεαυτὸν σῷζ' ὅπως ἐπίστασαι:</TextUnit>
    <TextUnit id="382" loc="377">ἐγὼ δὲ τὴν παροῦσαν ἀντλήσω τύχην,</TextUnit>
    <TextUnit id="383" loc="378">ἔστ' ἂν Διὸς φρόνημα λωφήσῃ χόλου.</TextUnit>
    <TextUnit id="384" loc="379">οὔκουν, Προμηθεῦ, τοῦτο γιγνώσκεις, ὅτι</TextUnit>
    <TextUnit id="385" loc="380">ὀργῆς νοσούσης εἰσὶν ἰατροὶ λόγοι;</TextUnit>
    <TextUnit id="386" loc="381">ἐάν τις ἐν καιρῷ γε μαλθάσσῃ κέαρ</TextUnit>
    <TextUnit id="387" loc="382">καὶ μὴ σφριγῶντα θυμὸν ἰσχναίνῃ βίᾳ.</TextUnit>
    <TextUnit id="388" loc="383">ἐν τῷ προθυμεῖσθαι δὲ καὶ τολμᾶν τίνα</TextUnit>
    <TextUnit id="389" loc="384">ὁρᾷς ἐνοῦσαν ζημίαν; δίδασκέ με.</TextUnit>
    <TextUnit id="390" loc="385">μόχθον περισσὸν κουφόνουν τ' εὐηθίαν.</TextUnit>
    <TextUnit id="391" loc="386">ἔα με τῇδε τῇ νόσῳ νοσεῖν, ἐπεὶ</TextUnit>
    <TextUnit id="392" loc="387">κέρδιστον εὖ φρονοῦντα μὴ φρονεῖν δοκεῖν.</TextUnit>
    <TextUnit id="393" loc="388">ἐμὸν δοκήσει τἀμπλάκημ' εἶναι τόδε.</TextUnit>
    <TextUnit id="394" loc="389">σαφῶς μ' ἐς οἶκον σὸς λόγος στέλλει πάλιν.</TextUnit>
    <TextUnit id="395" loc="390">μὴ γάρ σε θρῆνος οὑμὸς εἰς ἔχθραν βάλῃ.</TextUnit>
    <TextUnit id="396" loc="391">ἦ τῷ νέον θακοῦντι παγκρατεῖς ἕδρας;</TextUnit>
    <TextUnit id="397" loc="392">τούτου φυλάσσου μή ποτ' ἀχθεσθῇ κέαρ.</TextUnit>
    <TextUnit id="398" loc="393">ἡ σή, Προμηθεῦ, συμφορὰ διδάσκαλος.</TextUnit>
    <TextUnit id="399" loc="394">στέλλου, κομίζου, σῷζε τὸν παρόντα νοῦν.</TextUnit>
    <TextUnit id="400" loc="395">ὁρμωμένῳ μοι τόνδ' ἐθώυξας λόγον.</TextUnit>
    <TextUnit id="401" loc="396">λευρὸν γὰρ οἷμον αἰθέρος ψαίρει πτεροῖς</TextUnit>
    <TextUnit id="402" loc="397">τετρασκελὴς οἰωνός: ἄσμενος δέ τἂν</TextUnit>
    <TextUnit id="403" loc="398">σταθμοῖς ἐν οἰκείοισι κάμψειεν γόνυ.</TextUnit>
    <TextUnit id="404" loc="399">στένω σε τᾶς οὐλομένας τύχας, Προμηθεῦ:</TextUnit>
    <TextUnit id="405" loc="400">δακρυσίστακτα δ' ἀπ' ὄσσων</TextUnit>
    <TextUnit id="406" loc="401">ῥαδινὰν λειβομένα ῥέος παρειὰν</TextUnit>
    <TextUnit id="407" loc="402">νοτίοις ἔτεγξα παγαῖς:</TextUnit>
    <TextUnit id="408" loc="403">ἀμέγαρτα γὰρ τάδε Ζεὺς</TextUnit>
    <TextUnit id="409" loc="404">ἰδίοις νόμοις κρατύνων</TextUnit>
    <TextUnit id="410" loc="405">ὑπερήφανον θεοῖς τοῖς</TextUnit>
    <TextUnit id="411" loc="406">πάρος ἐνδείκνυσιν αἰχμάν.</TextUnit>
    <TextUnit id="412" loc="407">πρόπασα δ' ἤδη στονόεν λέλακε χώρα,</TextUnit>
    <TextUnit id="413" loc="408">μεγαλοσχήμονά ἀρχαι-</TextUnit>
    <TextUnit id="414" loc="409">οπρεπῆ   στένουσι τὰν σὰν</TextUnit>
    <TextUnit id="415" loc="410">ξυνομαιμόνων τε τιμάν,</TextUnit>
    <TextUnit id="416" loc="411">ὁπόσοι τ' ἔποικον ἁγνᾶς</TextUnit>
    <TextUnit id="417" loc="412">̓Ασίας ἕδος νέμονται,</TextUnit>
    <TextUnit id="418" loc="413">μεγαλοστόνοισι σοῖς πή-</TextUnit>
    <TextUnit id="419" loc="414">μασι συγκάμνουσι θνατοί.</TextUnit>
    <TextUnit id="420" loc="415">Κολχίδος τε γᾶς ἔνοικοι</TextUnit>
    <TextUnit id="421" loc="416">παρθένοι, μάχας ἄτρεστοι,</TextUnit>
    <TextUnit id="422" loc="417">καὶ Σκύθης ὅμιλος, οἳ γᾶς</TextUnit>
    <TextUnit id="423" loc="418">ἔσχατον τόπον ἀμφὶ Μαι-</TextUnit>
    <TextUnit id="424" loc="419">ῶτιν ἔχουσι λίμναν,</TextUnit>
    <TextUnit id="425" loc="420">†̓Αραβίας τ' ἄρειον ἄνθος,</TextUnit>
    <TextUnit id="426" loc="421">ὑψίκρημνον οἳ πόλισμα</TextUnit>
    <TextUnit id="427" loc="422">Καυκάσου πέλας νέμονται,</TextUnit>
    <TextUnit id="428" loc="423">δάιος στρατός, ὀξυπρῴ-</TextUnit>
    <TextUnit id="429" loc="424">ροισι βρέμων ἐν αἰχμαῖς.</TextUnit>
    <TextUnit id="430" loc="425">†μόνον δὴ πρόσθεν ἄλλον ἐν πόνοις</TextUnit>
    <TextUnit id="431" loc="426">δαμέντ' ἀδαμαντοδέτοις</TextUnit>
    <TextUnit id="432" loc="427">Τιτᾶνα λύμαις εἰσιδόμαν, θεόν,</TextUnit>
    <TextUnit id="433" loc="428">̓́Ατλαντος αἰὲν; ὑπέροχον σθένος κραταιόν,</TextUnit>
    <TextUnit id="434" loc="429">ὃς οὐράνιόν τε πόλον</TextUnit>
    <TextUnit id="435" loc="430">νώτοις στέγων ὑποστενάζει.†</TextUnit>
    <TextUnit id="436" loc="431">βοᾷ δὲ πόντιος κλύδων</TextUnit>
    <TextUnit id="437" loc="432">ξυμπίτνων, στένει βυθός,</TextUnit>
    <TextUnit id="438" loc="433">κελαινὸς δ' ̓́Αιδος ὑποβρέμει μυχὸς γᾶς,</TextUnit>
    <TextUnit id="439" loc="434">παγαί θ' ἁγνορύτων ποταμῶν</TextUnit>
    <TextUnit id="440" loc="435">στένουσιν ἄλγος οἰκτρόν.</TextUnit>
    <TextUnit id="441" loc="436">μή τοι χλιδῇ δοκεῖτε μηδ' αὐθαδίᾳ</TextUnit>
    <TextUnit id="442" loc="437">σιγᾶν με: συννοίᾳ δὲ δάπτομαι κέαρ,</TextUnit>
    <TextUnit id="443" loc="438">ὁρῶν ἐμαυτὸν ὧδε προυσελούμενον.</TextUnit>
    <TextUnit id="444" loc="439">καίτοι θεοῖσι τοῖς νέοις τούτοις γέρα</TextUnit>
    <TextUnit id="445" loc="440">τίς ἄλλος ἢ 'γὼ παντελῶς διώρισεν;</TextUnit>
    <TextUnit id="446" loc="441">ἀλλ' αὐτὰ σιγῶ: καὶ γὰρ εἰδυίαισιν ἂν</TextUnit>
    <TextUnit id="447" loc="442">ὑμῖν λέγοιμι: τἀν βροτοῖς δὲ πήματα</TextUnit>
    <TextUnit id="448" loc="443">ἀκούσαθ', ὥς σφας νηπίους ὄντας τὸ πρὶν</TextUnit>
    <TextUnit id="449" loc="444">ἔννους ἔθηκα καὶ φρενῶν ἐπηβόλους.</TextUnit>
    <TextUnit id="450" loc="445">λέξω δέ, μέμψιν οὔτιν' ἀνθρώποις ἔχων,</TextUnit>
    <TextUnit id="451" loc="446">ἀλλ' ὧν δέδωκ' εὔνοιαν ἐξηγούμενος:</TextUnit>
    <TextUnit id="452" loc="447">οἳ πρῶτα μὲν βλέποντες ἔβλεπον μάτην,</TextUnit>
    <TextUnit id="453" loc="448">κλύοντες οὐκ ἤκουον, ἀλλ' ὀνειράτων</TextUnit>
    <TextUnit id="454" loc="449">ἀλίγκιοι μορφαῖσι τὸν μακρὸν βίον</TextUnit>
    <TextUnit id="455" loc="450">ἔφυρον εἰκῇ πάντα, κοὔτε πλινθυφεῖς</TextUnit>
    <TextUnit id="456" loc="451">δόμους προσείλους, ᾖσαν, οὐ ξυλουργίαν:</TextUnit>
    <TextUnit id="457" loc="452">κατώρυχες δ' ἔναιον ὥστ' ἀήσυροι</TextUnit>
    <TextUnit id="458" loc="453">μύρμηκες ἄντρων ἐν μυχοῖς ἀνηλίοις.</TextUnit>
    <TextUnit id="459" loc="454">ἦν δ' οὐδὲν αὐτοῖς οὔτε χείματος τέκμαρ</TextUnit>
    <TextUnit id="460" loc="455">οὔτ' ἀνθεμώδους ἦρος οὔτε καρπίμου</TextUnit>
    <TextUnit id="461" loc="456">θέρους βέβαιον, ἀλλ' ἄτερ γνώμης τὸ πᾶν</TextUnit>
    <TextUnit id="462" loc="457">ἔπρασσον, ἔστε δή σφιν ἀντολὰς ἐγὼ</TextUnit>
    <TextUnit id="463" loc="458">ἄστρων ἔδειξα τάς τε δυσκρίτους δύσεις.</TextUnit>
    <TextUnit id="464" loc="459">καὶ μὴν ἀριθμόν, ἔξοχον σοφισμάτων,</TextUnit>
    <TextUnit id="465" loc="460">ἐξηῦρον αὐτοῖς, γραμμάτων τε συνθέσεις,</TextUnit>
    <TextUnit id="466" loc="461">μνήμην ἁπάντων, μουσομήτορ' ἐργάνην.</TextUnit>
    <TextUnit id="467" loc="462">κἄζευξα πρῶτος ἐν ζυγοῖσι κνώδαλα</TextUnit>
    <TextUnit id="468" loc="463">ζεύγλαισι δουλεύοντα σάγμασὶν θ', ὅπως</TextUnit>
    <TextUnit id="469" loc="464">θνητοῖς μεγίστων διάδοχοι μοχθημάτων</TextUnit>
    <TextUnit id="470" loc="465">γένοινθ' , ὑφ' ἅρμα τ' ἤγαγον φιληνίους</TextUnit>
    <TextUnit id="471" loc="466">ἵππους, ἄγαλμα τῆς ὑπερπλούτου χλιδῆς.</TextUnit>
    <TextUnit id="472" loc="467">θαλασσόπλαγκτα δ' οὔτις ἄλλος ἀντ' ἐμοῦ</TextUnit>
    <TextUnit id="473" loc="468">λινόπτερ' ηὗρε ναυτίλων ὀχήματα.</TextUnit>
    <TextUnit id="474" loc="469">τοιαῦτα μηχανήματ' ἐξευρὼν τάλας</TextUnit>
    <TextUnit id="475" loc="470">βροτοῖσιν, αὐτὸς οὐκ ἔχω σόφισμ' ὅτῳ</TextUnit>
    <TextUnit id="476" loc="471">τῆς νῦν παρούσης πημονῆς ἀπαλλαγῶ.</TextUnit>
    <TextUnit id="477" loc="472">πέπονθας αἰκὲς πῆμ': ἀποσφαλεὶς φρενῶν</TextUnit>
    <TextUnit id="478" loc="473">πλανᾷ, κακὸς δ' ἰατρὸς ὥς τις ἐς νόσον</TextUnit>
    <TextUnit id="479" loc="474">πεσὼν ἀθυμεῖς καὶ σεαυτὸν οὐκ ἔχεις</TextUnit>
    <TextUnit id="480" loc="475">εὑρεῖν ὁποίοις φαρμάκοις ἰάσιμος.</TextUnit>
    <TextUnit id="481" loc="476">τὰ λοιπά μου κλύουσα θαυμάσῃ πλέον,</TextUnit>
    <TextUnit id="482" loc="477">οἵας τέχνας τε καὶ πόρους ἐμησάμην.</TextUnit>
    <TextUnit id="483" loc="478">τὸ μὲν μέγιστον, εἴ τις ἐς νόσον πέσοι,</TextUnit>
    <TextUnit id="484" loc="479">οὐκ ἦν ἀλέξημ' οὐδέν, οὔτε βρώσιμον,</TextUnit>
    <TextUnit id="485" loc="480">οὐ χριστόν, οὐδὲ πιστόν, ἀλλὰ φαρμάκων</TextUnit>
    <TextUnit id="486" loc="481">χρείᾳ κατεσκέλλοντο, πρίν γ' ἐγώ σφισιν</TextUnit>
    <TextUnit id="487" loc="482">ἔδειξα κράσεις ἠπίων ἀκεσμάτων,</TextUnit>
    <TextUnit id="488" loc="483">αἷς τὰς ἁπάσας ἐξαμύνονται νόσους.</TextUnit>
    <TextUnit id="489" loc="484">τρόπους τε πολλοὺς μαντικῆς ἐστοίχισα,</TextUnit>
    <TextUnit id="490" loc="485">κἄκρινα πρῶτος ἐξ ὀνειράτων ἃ χρὴ</TextUnit>
    <TextUnit id="491" loc="486">ὕπαρ γενέσθαι, κληδόνας τε δυσκρίτους</TextUnit>
    <TextUnit id="492" loc="487">ἐγνώρις' αὐτοῖς ἐνοδίους τε συμβόλους:</TextUnit>
    <TextUnit id="493" loc="488">γαμψωνύχων τε πτῆσιν οἰωνῶν σκεθρῶς</TextUnit>
    <TextUnit id="494" loc="489">διώρις', οἵτινές τε δεξιοὶ φύσιν</TextUnit>
    <TextUnit id="495" loc="490">εὐωνύμους τε, καὶ δίαιταν ἥντινα</TextUnit>
    <TextUnit id="496" loc="491">ἔχους' ἕκαστοι, καὶ πρὸς ἀλλήλους τίνες</TextUnit>
    <TextUnit id="497" loc="492">ἔχθραι τε καὶ στέργηθρα καὶ συνεδρίαι:</TextUnit>
    <TextUnit id="498" loc="493">σπλάγχνων τε λειότητα, καὶ χροιὰν τίνα</TextUnit>
    <TextUnit id="499" loc="494">ἔχους' ἂν εἴη δαίμοσιν πρὸς ἡδονὴν</TextUnit>
    <TextUnit id="500" loc="495">χολή, λοβοῦ τε ποικίλην εὐμορφίαν.</TextUnit>
    <TextUnit id="501" loc="496">κνίσῃ τε κῶλα συγκαλυπτὰ καὶ μακρὰν</TextUnit>
    <TextUnit id="502" loc="497">ὀσφῦν πυρώσας δυστέκμαρτον ἐς τέχνην</TextUnit>
    <TextUnit id="503" loc="498">ὥδωσα θνητούς, καὶ φλογωπὰ σήματα</TextUnit>
    <TextUnit id="504" loc="499">ἐξωμμάτωσα, πρόσθεν ὄντ' ἐπάργεμα.</TextUnit>
    <TextUnit id="505" loc="500">τοιαῦτα μὲν δὴ ταῦτ': ἔνερθε δὲ χθονὸς</TextUnit>
    <TextUnit id="506" loc="501">κεκρυμμέν', ἀνθρώποισιν ὠφελήματα,</TextUnit>
    <TextUnit id="507" loc="502">χαλκόν, σίδηρον, ἄργυρον, χρυσόν τε τίς</TextUnit>
    <TextUnit id="508" loc="503">φήσειεν ἂν πάροιθεν ἐξευρεῖν ἐμοῦ;</TextUnit>
    <TextUnit id="509" loc="504">οὐδείς, σάφ' οἶδα, μὴ μάτην φλύσαι θέλων.</TextUnit>
    <TextUnit id="510" loc="505">βραχεῖ δὲ μύθῳ πάντα συλλήβδην μάθε,</TextUnit>
    <TextUnit id="511" loc="506">πᾶσαι τέχναι βροτοῖσιν ἐκ Προμηθέως.</TextUnit>
    <TextUnit id="512" loc="507">μή νυν βροτοὺς μὲν ὠφέλει καιροῦ πέρα,</TextUnit>
    <TextUnit id="513" loc="508">σαυτοῦ δ' ἀκήδει δυστυχοῦντος. ὡς ἐγὼ</TextUnit>
    <TextUnit id="514" loc="509">εὔελπίς εἰμι τῶνδέ ς' ἐκ δεσμῶν ἔτι</TextUnit>
    <TextUnit id="515" loc="510">λυθέντα μηδὲν μεῖον ἰσχύσειν Διός.</TextUnit>
    <TextUnit id="516" loc="511">οὐ ταῦτα ταύτῃ Μοῖρά πω τελεσφόρος</TextUnit>
    <TextUnit id="517" loc="512">κρᾶναι πέπρωται, μυρίαις δὲ πημοναῖς</TextUnit>
    <TextUnit id="518" loc="513">δύαις τε καμφθεὶς ὧδε δεσμὰ φυγγάνω:</TextUnit>
    <TextUnit id="519" loc="514">τέχνη δ' ἀνάγκης ἀσθενεστέρα μακρῷ.</TextUnit>
    <TextUnit id="520" loc="515">τίς οὖν ἀνάγκης ἐστὶν οἰακοστρόφος;</TextUnit>
    <TextUnit id="521" loc="516">Μοῖραι τρίμορφοι μνήμονές τ' ̓Ερινύες</TextUnit>
    <TextUnit id="522" loc="517">τούτων ἄρα Ζεύς ἐστιν ἀσθενέστερος;</TextUnit>
    <TextUnit id="523" loc="518">οὔκουν ἂν ἐκφύγοι γε τὴν πεπρωμένην.</TextUnit>
    <TextUnit id="524" loc="519">τί γὰρ πέπρωται Ζηνὶ πλὴν ἀεὶ κρατεῖν;</TextUnit>
    <TextUnit id="525" loc="520">τοῦτ' οὐκέτ' ἂν πύθοιο μηδὲ λιπάρει.</TextUnit>
    <TextUnit id="526" loc="521">ἦ πού τι σεμνόν ἐστιν ὃ ξυναμπέχεις.</TextUnit>
    <TextUnit id="527" loc="522">ἄλλου λόγου μέμνησθε, τόνδε δ' οὐδαμῶς</TextUnit>
    <TextUnit id="528" loc="523">καιρὸς γεγωνεῖν, ἀλλὰ συγκαλυπτέος</TextUnit>
    <TextUnit id="529" loc="524">ὅσον μάλιστα: τόνδε γὰρ σῴζων ἐγὼ</TextUnit>
    <TextUnit id="530" loc="525">δεσμοὺς ἀεικεῖς καὶ δύας ἐκφυγγάνω.</TextUnit>
    <TextUnit id="531" loc="526">μηδάμ' ὁ πάντα νέμων</TextUnit>
    <TextUnit id="532" loc="527">θεῖτ' ἐμᾷ γνώμᾳ κράτος ἀντίπαλον Ζεύς,</TextUnit>
    <TextUnit id="533" loc="530">μηδ' ἐλινύσαιμι θεοὺς ὁσίαις θοίναις ποτινισομένα</TextUnit>
    <TextUnit id="534" loc="531">βουφόνοις παρ' ̓Ωκεανοῦ πατρὸς ἄσβεστον πόρον,</TextUnit>
    <TextUnit id="535" loc="535">μηδ' ἀλίτοιμι λόγοις:</TextUnit>
    <TextUnit id="536" loc="536">ἀλλά μοι τόδ' ἐμμένοι καὶ μήποτ' ἐκτακείη:</TextUnit>
    <TextUnit id="537" loc="537">ἁδύ τι θαρσαλέαις</TextUnit>
    <TextUnit id="538" loc="538">τὸν μακρὸν τείνειν βίον ἐλπίσι, φαναῖς</TextUnit>
    <TextUnit id="539" loc="539">θυμὸν ἀλδαίνουσαν ἐν εὐφροσύναις. φρίς-</TextUnit>
    <TextUnit id="540" loc="540">σω δέ σε δερκομένα</TextUnit>
    <TextUnit id="541" loc="541">μυρίοις μόχθοις διακναιόμενον  .</TextUnit>
    <TextUnit id="542" loc="542">Ζῆνα γὰρ οὐ τρομέων</TextUnit>
    <TextUnit id="543" loc="543">ἰδίᾳ γνώμᾳ σέβῃ θνατοὺς ἄγαν, Προμηθεῦ.</TextUnit>
    <TextUnit id="544" loc="545">φέρ', ὅπως ἄχαρις χάρις, ὦ φίλος:</TextUnit>
    <TextUnit id="545" loc="546">εἰπὲ ποῦ τίς ἀλκά;</TextUnit>
    <TextUnit id="546" loc="547">τίς ἐφαμερίων ἄρηξις; οὐδ' ἐδέρχθης</TextUnit>
    <TextUnit id="547" loc="548">ὀλιγοδρανίαν ἄκικυν,</TextUnit>
    <TextUnit id="548" loc="549">ἰσόνειρον, ᾇ τὸ φωτῶν</TextUnit>
    <TextUnit id="549" loc="550">ἀλαὸν γένος ἐμπεποδισμένον; οὔποτε</TextUnit>
    <TextUnit id="550" loc="551">τὰν Διὸς ἁρμονίαν θνατῶν παρεξίασι βουλαί.</TextUnit>
    <TextUnit id="551" loc="552">ἔμαθον τάδε σὰς προσιδοῦς' ὀλο-</TextUnit>
    <TextUnit id="552" loc="553">ὰς τύχας, Προμηθεῦ.</TextUnit>
    <TextUnit id="553" loc="554">τὸ διαμφίδιον δέ μοι μέλος προσέπτα</TextUnit>
    <TextUnit id="554" loc="555">τόδ' ἐκεῖνό θ', ὅ τ' ἀμφὶ λουτρὰ</TextUnit>
    <TextUnit id="555" loc="556">καὶ λέχος σὸν ὑμεναίουν</TextUnit>
    <TextUnit id="556" loc="557">ἰότατι γάμων, ὅτε τὰν ὁμοπάτριον ἕδνοις</TextUnit>
    <TextUnit id="557" loc="560">ἄγαγες ̔Ησιόναν πείθὼν δάμαρτα κοινόλεκτρον.</TextUnit>
    <TextUnit id="558" loc="561">τίς γῆ; τί γένος; τίνα φῶ λεύσσειν</TextUnit>
    <TextUnit id="559" loc="562">τόνδε χαλινοῖς ἐν πετρίνοισιν</TextUnit>
    <TextUnit id="560" loc="563">χειμαζόμενον;</TextUnit>
    <TextUnit id="561" loc="564">τίνος ἀμπλακίας ποινὰς ὀλέκῃ;</TextUnit>
    <TextUnit id="562" loc="565">σήμηνον ὅποι γῆς ἡ μογερὰ πεπλάνημαι.</TextUnit>
    <TextUnit id="563" loc="566">ἆ ἆ, ἒ ἔ,</TextUnit>
    <TextUnit id="564" loc="567">χρίει τις αὖ με τὰν τάλαιναν οἶστρος,</TextUnit>
    <TextUnit id="565" loc="568">εἴδωλον ̓́Αργου γηγενοῦς, ἄλευ' ἆ δᾶ: φοβοῦμαι</TextUnit>
    <TextUnit id="566" loc="569">τὸν μυριωπὸν εἰσορῶσα βούταν.</TextUnit>
    <TextUnit id="567" loc="570">ὁ δὲ πορεύεται δόλιον ὄμμ' ἔχων,</TextUnit>
    <TextUnit id="568" loc="570">ὃν οὐδὲ κατθανόντα γαῖα κεύθει.</TextUnit>
    <TextUnit id="569" loc="571">ἀλλ', ἐμὲ τὰν τάλαιναν</TextUnit>
    <TextUnit id="570" loc="572">ἐξ ἐνέρων περῶν κυναγετεῖ, πλανᾷ</TextUnit>
    <TextUnit id="571" loc="573">τε νῆστιν ἀνὰ τὰν παραλίαν ψάμμαν.</TextUnit>
    <TextUnit id="572" loc="574">ὑπὸ δὲ κηρόπλαστος ὀτοβεῖ δόναξ</TextUnit>
    <TextUnit id="573" loc="575">ἀχέτας ὑπνοδόταν νόμον:</TextUnit>
    <TextUnit id="574" loc="576">ἰὼ ἰὼ πόποι, ποῖ μ' ἄγουσι τη-</TextUnit>
    <TextUnit id="575" loc="577">λέπλαγκτοι πλάναι;</TextUnit>
    <TextUnit id="576" loc="578">τί ποτέ μ', ὦ Κρόνιε παῖ, τί ποτε ταῖσδ'</TextUnit>
    <TextUnit id="577" loc="579">ἐνέζευξας εὑρὼν ἁμαρτοῦσαν ἐν</TextUnit>
    <TextUnit id="578" loc="580">πημοναῖσιν; ἓ ἕ,</TextUnit>
    <TextUnit id="579" loc="581">οἰστρηλάτῳ δὲ δείματι</TextUnit>
    <TextUnit id="580" loc="582">δειλαίαν παράκοπον ὧδε τείρεις;</TextUnit>
    <TextUnit id="581" loc="583">πυρί με  φλέξον, ἢ χθονὶ κάλυψον, ἤ</TextUnit>
    <TextUnit id="582" loc="584">ποντίοις δάκεσι δὸς βοράν,</TextUnit>
    <TextUnit id="583" loc="585">μηδέ μοι φθονήσῃς</TextUnit>
    <TextUnit id="584" loc="586">εὐγμάτων, ἄναξ.</TextUnit>
    <TextUnit id="585" loc="585">ἄδην με πολύπλανοι πλάναι</TextUnit>
    <TextUnit id="586" loc="586">γεγυμνάκασιν, οὐδ' ἔχω μαθεῖν ὅπα</TextUnit>
    <TextUnit id="587" loc="587">πημονὰς ἀλύξω.</TextUnit>
    <TextUnit id="588" loc="588">κλύεις φθέγμα τᾶς βούκερω παρθένου;</TextUnit>
    <TextUnit id="589" loc="589">πῶς δ' οὐ κλύω τῆς οἰστροδινήτου κόρης,</TextUnit>
    <TextUnit id="590" loc="590">τῆς ̓Ιναχείας; ἣ Διὸς θάλπει κέαρ</TextUnit>
    <TextUnit id="591" loc="591">ἔρωτι, καὶ νῦν τοὺς ὑπερμήκεις δρόμους</TextUnit>
    <TextUnit id="592" loc="592">̔́Ηρᾳ στυγητὸς πρὸς βίαν γυμνάζεται.</TextUnit>
    <TextUnit id="593" loc="593">πόθεν ἐμοῦ σὺ πατρὸς ὄνομ' ἀπύεις;</TextUnit>
    <TextUnit id="594" loc="594">εἰπέ μοι τᾷ μογερᾷ τίς ὤν;</TextUnit>
    <TextUnit id="595" loc="595">τίς ἄρα μ', ὦ τάλας, τὰν τάλαιναν ὧδ'</TextUnit>
    <TextUnit id="596" loc="596">ἔτυμα προσθροεῖς;</TextUnit>
    <TextUnit id="597" loc="597">θεόσυτόν τε νόσον ὠνόμασας, ἃ</TextUnit>
    <TextUnit id="598" loc="598">μαραίνει με χρίουσα κέντροις, ἰώ,</TextUnit>
    <TextUnit id="599" loc="599">φοιταλέοισιν ἓ ἕ:</TextUnit>
    <TextUnit id="600" loc="600">σκιρτημάτων δὲ νήστισιν</TextUnit>
    <TextUnit id="601" loc="600">αἰκείαις λαβρόσυτος ἦλθον, ̔́Ηρας</TextUnit>
    <TextUnit id="602" loc="601">ἐπικότοισι μήδεσι δαμεῖσα. δυς-</TextUnit>
    <TextUnit id="603" loc="602">δαιμόνων δὲ τίνες οἵ, ἓ ἕ,</TextUnit>
    <TextUnit id="604" loc="603">οἷ' ἐγὼ μογοῦσιν;</TextUnit>
    <TextUnit id="605" loc="604">ἀλλά μοι τορῶς</TextUnit>
    <TextUnit id="606" loc="605">τέκμηρον ὅ τι μ' ἐπαμμένει</TextUnit>
    <TextUnit id="607" loc="606">παθεῖν, τί μῆχαρ, ἢ τί φάρμακον νόσου,</TextUnit>
    <TextUnit id="608" loc="607">δεῖξον, εἴπερ οἶσθα:</TextUnit>
    <TextUnit id="609" loc="608">θρόει, φράζε τᾷ δυσπλάνῳ παρθένῳ.</TextUnit>
    <TextUnit id="610" loc="609">λέξω τορῶς σοι πᾶν ὅπερ χρῄζεις μαθεῖν,</TextUnit>
    <TextUnit id="611" loc="610">οὐκ ἐμπλέκων αἰνίγματ', ἀλλ' ἁπλῷ λόγῳ,</TextUnit>
    <TextUnit id="612" loc="611">ὥσπερ δίκαιον πρὸς φίλους οἴγειν στόμα.</TextUnit>
    <TextUnit id="613" loc="612">πυρὸς βροτοῖς δοτῆρ' ὁρᾷς Προμηθέα.</TextUnit>
    <TextUnit id="614" loc="613">ὦ κοινὸν ὠφέλημα θνητοῖσιν φανείς,</TextUnit>
    <TextUnit id="615" loc="614">τλῆμον Προμηθεῦ, τοῦ δίκην πάσχεις τάδε;</TextUnit>
    <TextUnit id="616" loc="615">ἁρμοῖ πέπαυμαι τοὺς ἐμοὺς θρηνῶν πόνους.</TextUnit>
    <TextUnit id="617" loc="616">οὔκουν πόροις ἂν τήνδε δωρεὰν ἐμοί;</TextUnit>
    <TextUnit id="618" loc="617">λέγ' ἥντιν' αἰτῇ: πᾶν γὰρ ἂν πύθοιό μου.</TextUnit>
    <TextUnit id="619" loc="618">σήμηνον ὅστις ἐν φάραγγί ς' ὤχμασεν.</TextUnit>
    <TextUnit id="620" loc="619">βούλευμα μὲν τὸ Δῖον, ̔Ηφαίστου δὲ χείρ.</TextUnit>
    <TextUnit id="621" loc="620">ποινὰς δὲ ποίων ἀμπλακημάτων τίνεις;</TextUnit>
    <TextUnit id="622" loc="621">τοσοῦτον ἀρκῶ σοι σαφηνίσας μόνον.</TextUnit>
    <TextUnit id="623" loc="622">καὶ πρός γε τούτοις τέρμα τῆς ἐμῆς πλάνης</TextUnit>
    <TextUnit id="624" loc="623">δεῖξον, τίς ἔσται τῇ ταλαιπώρῳ χρόνος.</TextUnit>
    <TextUnit id="625" loc="624">τὸ μὴ μαθεῖν σοι κρεῖσσον ἢ μαθεῖν τάδε.</TextUnit>
    <TextUnit id="626" loc="625">μήτοι με κρύψῃς τοῦθ' ὅπερ μέλλω παθεῖν.</TextUnit>
    <TextUnit id="627" loc="626">ἀλλ' οὐ μεγαίρω τοῦδέ σοι δωρήματος.</TextUnit>
    <TextUnit id="628" loc="627">τί δῆτα μέλλεις μὴ οὐ γεγωνίσκειν τὸ πᾶν;</TextUnit>
    <TextUnit id="629" loc="628">φθόνος μὲν οὐδείς, σὰς δ' ὀκνῶ θράξαι φρένας.</TextUnit>
    <TextUnit id="630" loc="629">μή μου προκήδου μᾶσσον ὡς ἐμοὶ γλυκύ.</TextUnit>
    <TextUnit id="631" loc="630">ἐπεὶ προθυμῇ, χρὴ λέγειν. ἄκουε δή.</TextUnit>
    <TextUnit id="632" loc="631">μήπω γε: μοῖραν δ' ἡδονῆς κἀμοὶ πόρε.</TextUnit>
    <TextUnit id="633" loc="632">τὴν τῆσδε πρῶτον ἱστορήσωμεν νόσον,</TextUnit>
    <TextUnit id="634" loc="633">αὐτῆς λεγούσης τὰς πολυφθόρους τύχας:</TextUnit>
    <TextUnit id="635" loc="634">τὰ λοιπὰ δ' ἄθλων σοῦ διδαχθήτω πάρα.</TextUnit>
    <TextUnit id="636" loc="635">σὸν ἔργον, ̓Ιοῖ, ταῖσδ' ὑπουργῆσαι χάριν,</TextUnit>
    <TextUnit id="637" loc="636">ἄλλως τε πάντως καὶ κασιγνήταις πατρός.</TextUnit>
    <TextUnit id="638" loc="637">ὡς τἀποκλαῦσαι κἀποδύρασθαι τύχας</TextUnit>
    <TextUnit id="639" loc="638">ἐνταῦθ', ὅπου μέλλοι τις οἴσεσθαι δάκρυ</TextUnit>
    <TextUnit id="640" loc="639">πρὸς τῶν κλυόντων, ἀξίαν τριβὴν ἔχει.</TextUnit>
    <TextUnit id="641" loc="640">οὐκ οἶδ' ὅπως ὑμῖν ἀπιστῆσαί με χρή,</TextUnit>
    <TextUnit id="642" loc="641">σαφεῖ δὲ μύθῳ πᾶν ὅπερ προσχρῄζετε</TextUnit>
    <TextUnit id="643" loc="642">πεύσεσθε: καίτοι καὶ λέγους' αἰσχύνομαι</TextUnit>
    <TextUnit id="644" loc="643">θεόσσυτον χειμῶνα καὶ διαφθορὰν</TextUnit>
    <TextUnit id="645" loc="644">μορφῆς, ὅθεν μοι σχετλίᾳ προσέπτατο.</TextUnit>
    <TextUnit id="646" loc="645">αἰεὶ γὰρ ὄψεις ἔννυχοι πωλεύμεναι</TextUnit>
    <TextUnit id="647" loc="646">ἐς παρθενῶνας τοὺς ἐμοὺς παρηγόρουν</TextUnit>
    <TextUnit id="648" loc="647">λείοισι μύθοις “ὦ μέγ' εὔδαιμον κόρη,</TextUnit>
    <TextUnit id="649" loc="648">τί παρθενεύει δαρόν, ἐξόν σοι γάμου</TextUnit>
    <TextUnit id="650" loc="649">τυχεῖν μεγίστου; Ζεὺς γὰρ ἱμέρου βέλει</TextUnit>
    <TextUnit id="651" loc="650">πρὸς σοῦ τέθαλπται καὶ συναίρεσθαι Κύπριν</TextUnit>
    <TextUnit id="652" loc="651">θέλει: σὺ δ', ὦ παῖ, μὴ 'πολακτίσῃς λέχος</TextUnit>
    <TextUnit id="653" loc="652">τὸ Ζηνός, ἀλλ' ἔξελθε πρὸς Λέρνης βαθὺν</TextUnit>
    <TextUnit id="654" loc="653">λειμῶνα, ποίμνας βουστάσεις τε πρὸς πατρός,</TextUnit>
    <TextUnit id="655" loc="654">ὡς ἂν τὸ Δῖον ὄμμα λωφήσῃ πόθου.”</TextUnit>
    <TextUnit id="656" loc="655">τοιοῖσδε πάσας εὐφρόνας ὀνείρασι</TextUnit>
    <TextUnit id="657" loc="656">συνειχόμην δύστηνος, ἔστε δὴ πατρὶ</TextUnit>
    <TextUnit id="658" loc="657">ἔτλην γεγωνεῖν νυκτίφοιτ' ὀνείρατα.</TextUnit>
    <TextUnit id="659" loc="658">ὁ δ' ἔς τε Πυθὼ κἀπὶ Δωδώνης πυκνοὺς</TextUnit>
    <TextUnit id="660" loc="659">θεοπρόπους ἴαλλεν, ὡς μάθοι τί χρὴ</TextUnit>
    <TextUnit id="661" loc="660">δρῶντ' ἢ λέγοντα δαίμοσιν πράσσειν φίλα.</TextUnit>
    <TextUnit id="662" loc="661">ἧκον δ' ἀναγγέλλοντες αἰολοστόμους</TextUnit>
    <TextUnit id="663" loc="662">χρησμοὺς ἀσήμους δυσκρίτως τ' εἰρημένους.</TextUnit>
    <TextUnit id="664" loc="663">τέλος δ' ἐναργὴς βάξις ἦλθεν ̓Ινάχῳ</TextUnit>
    <TextUnit id="665" loc="664">σαφῶς ἐπισκήπτουσα καὶ μυθουμένη</TextUnit>
    <TextUnit id="666" loc="665">ἔξω δόμων τε καὶ πάτρας ὠθεῖν ἐμέ,</TextUnit>
    <TextUnit id="667" loc="666">ἄφετον ἀλᾶσθαι γῆς ἐπ' ἐσχάτοις ὅροις:</TextUnit>
    <TextUnit id="668" loc="667">κεἰ μὴ θέλοι, πυρωπὸν ἐκ Διὸς μολεῖν</TextUnit>
    <TextUnit id="669" loc="668">κεραυνόν, ὃς πᾶν ἐξαϊστώσοι γένος.</TextUnit>
    <TextUnit id="670" loc="669">τοιοῖσδε πεισθεὶς Λοξίου μαντεύμασιν</TextUnit>
    <TextUnit id="671" loc="670">ἐξήλασέν με κἀπέκλῃσε δωμάτων</TextUnit>
    <TextUnit id="672" loc="671">ἄκουσαν ἄκων: ἀλλ' ἐπηνάγκαζέ νιν</TextUnit>
    <TextUnit id="673" loc="672">Διὸς χαλινὸς πρὸς βίαν πράσσειν τάδε.</TextUnit>
    <TextUnit id="674" loc="673">εὐθὺς δὲ μορφὴ καὶ φρένες διάστροφοι</TextUnit>
    <TextUnit id="675" loc="674">ἦσαν, κεραστὶς δ', ὡς ὁρᾶτ', ὀξυστόμῳ</TextUnit>
    <TextUnit id="676" loc="675">μύωπι χρισθεῖς' ἐμμανεῖ σκιρτήματι</TextUnit>
    <TextUnit id="677" loc="676">ᾖσσον πρὸς εὔποτόν τε Κερχνείας ῥέος</TextUnit>
    <TextUnit id="678" loc="677">Λέρνης τε κρήνην : βουκόλος δὲ γηγενὴς</TextUnit>
    <TextUnit id="679" loc="678">ἄκρατος ὀργὴν ̓́Αργος ὡμάρτει, πυκνοῖς</TextUnit>
    <TextUnit id="680" loc="679">ὄσσοις δεδορκὼς τοὺς ἐμοὺς κατὰ στίβους.</TextUnit>
    <TextUnit id="681" loc="680">ἀπροσδόκητος δ' αὐτὸν ἀφνίδιος μόρος</TextUnit>
    <TextUnit id="682" loc="681">τοῦ ζῆν ἀπεστέρησεν. οἰστροπλὴξ δ' ἐγὼ</TextUnit>
    <TextUnit id="683" loc="682">μάστιγι θείᾳ γῆν πρὸ γῆς ἐλαύνομαι.</TextUnit>
    <TextUnit id="684" loc="683">κλύεις τὰ πραχθέντ': εἰ δ' ἔχεις εἰπεῖν ὅ τι</TextUnit>
    <TextUnit id="685" loc="684">λοιπὸν πόνων, σήμαινε: μηδέ μ' οἰκτίσας</TextUnit>
    <TextUnit id="686" loc="685">ξύνθαλπε μύθοις ψευδέσιν: νόσημα γὰρ</TextUnit>
    <TextUnit id="687" loc="686">αἴσχιστον εἶναί φημι συνθέτους λόγους.</TextUnit>
    <TextUnit id="688" loc="687">ἔα ἔα, ἄπεχε, φεῦ:</TextUnit>
    <TextUnit id="689" loc="688">οὔποτ' οὔποτ' ηὔχουν ὧδε  ξένους</TextUnit>
    <TextUnit id="690" loc="689">μολεῖσθαι λόγους εἰς ἀκοὰν ἐμάν,</TextUnit>
    <TextUnit id="691" loc="690">οὐδ' ὧδε δυσθέατα καὶ δύσοιστα</TextUnit>
    <TextUnit id="692" loc="691">πήματα, λύματα, δείματα ἀμ-</TextUnit>
    <TextUnit id="693" loc="692">φάκει κέντρῳ τύψειν ψυχὰν ἐμάν.</TextUnit>
    <TextUnit id="694" loc="693">ἰὼ ἰὼ μοῖρα μοῖρα,</TextUnit>
    <TextUnit id="695" loc="695">πέφρικ' εἰσιδοῦσα πρᾶξιν ̓Ιοῦς.</TextUnit>
    <TextUnit id="696" loc="696">πρῴ γε στενάζεις καὶ φόβου πλέα τις εἶ:</TextUnit>
    <TextUnit id="697" loc="697">ἐπίσχες ἔστ' ἂν καὶ τὰ λοιπὰ προσμάθῃς.</TextUnit>
    <TextUnit id="698" loc="698">λέγ', ἐκδίδασκε: τοῖς νοσοῦσί τοι γλυκὺ</TextUnit>
    <TextUnit id="699" loc="699">τὸ λοιπὸν ἄλγος προυξεπίστασθαι τορῶς.</TextUnit>
    <TextUnit id="700" loc="700">τὴν πρίν γε χρείαν ἠνύσασθ' ἐμοῦ πάρα</TextUnit>
    <TextUnit id="701" loc="701">κούφως: μαθεῖν γὰρ τῆσδε πρῶτ' ἐχρῄζετε</TextUnit>
    <TextUnit id="702" loc="702">τὸν ἀμφ' ἑαυτῆς ἆθλον ἐξηγουμένης:</TextUnit>
    <TextUnit id="703" loc="703">τὰ λοιπὰ νῦν ἀκούσαθ', οἷα χρὴ πάθη</TextUnit>
    <TextUnit id="704" loc="704">τλῆναι πρὸς ̔́Ηρας τήνδε τὴν νεάνιδα.</TextUnit>
    <TextUnit id="705" loc="705">σύ τ' ̓Ινάχειον σπέρμα, τοὺς ἐμοὺς λόγους</TextUnit>
    <TextUnit id="706" loc="706">θυμῷ βάλ', ὡς ἂν τέρματ' ἐκμάθῃς ὁδοῦ.</TextUnit>
    <TextUnit id="707" loc="707">πρῶτον μὲν ἐνθένδ' ἡλίου πρὸς ἀντολὰς</TextUnit>
    <TextUnit id="708" loc="708">στρέψασα σαυτὴν στεῖχ' ἀνηρότους γύας:</TextUnit>
    <TextUnit id="709" loc="709">Σκύθας δ' ἀφίξῃ νομάδας, οἳ πλεκτὰς στέγας</TextUnit>
    <TextUnit id="710" loc="710">πεδάρσιοι ναίους' ἐπ' εὐκύκλοις ὄχοις</TextUnit>
    <TextUnit id="711" loc="711">ἑκηβόλοις τόξοισιν ἐξηρτυμένοι:</TextUnit>
    <TextUnit id="712" loc="712">οἷς μὴ πελάζειν, ἀλλ' ἁλιστόνοις πόδας</TextUnit>
    <TextUnit id="713" loc="713">χρίμπτουσα ῥαχίαισιν ἐκπερᾶν χθόνα.</TextUnit>
    <TextUnit id="714" loc="714">λαιᾶς δὲ χειρὸς οἱ σιδηροτέκτονες</TextUnit>
    <TextUnit id="715" loc="715">οἰκοῦσι Χάλυβες, οὓς φυλάξασθαί σε χρή.</TextUnit>
    <TextUnit id="716" loc="716">ἀνήμεροι γὰρ οὐδὲ πρόσπλατοι ξένοις.</TextUnit>
    <TextUnit id="717" loc="717">ἥξεις δ' ̔Υβριστὴν ποταμὸν οὐ ψευδώνυμον,</TextUnit>
    <TextUnit id="718" loc="718">ὃν μὴ περάσῃς, οὐ γὰρ εὔβατος περᾶν,</TextUnit>
    <TextUnit id="719" loc="719">πρὶν ἂν πρὸς αὐτὸν Καύκασον μόλῃς, ὀρῶν</TextUnit>
    <TextUnit id="720" loc="720">ὕψιστον, ἔνθα ποταμὸς ἐκφυσᾷ μένος</TextUnit>
    <TextUnit id="721" loc="721">κροτάφων ἀπ' αὐτῶν. ἀστρογείτονας δὲ χρὴ</TextUnit>
    <TextUnit id="722" loc="722">κορυφὰς ὑπερβάλλουσαν ἐς μεσημβρινὴν</TextUnit>
    <TextUnit id="723" loc="723">βῆναι κέλευθον, ἔνθ', ̓Αμαζόνων στρατὸν</TextUnit>
    <TextUnit id="724" loc="724">ἥξεις στυγάνορ', αἳ Θεμίσκυράν ποτε</TextUnit>
    <TextUnit id="725" loc="725">κατοικιοῦσιν ἀμφὶ Θερμώδονθ', ἵνα</TextUnit>
    <TextUnit id="726" loc="726">τραχεῖα πόντου Σαλμυδησσία γνάθος</TextUnit>
    <TextUnit id="727" loc="727">ἐχθρόξενος ναύταισι, μητρυιὰ νεῶν:</TextUnit>
    <TextUnit id="728" loc="728">αὗταί ς' ὁδηγήσουσι καὶ μάλ' ἀσμένως.</TextUnit>
    <TextUnit id="729" loc="729">ἰσθμὸν δ' ἐπ' αὐταῖς στενοπόροις λίμνης πύλαις</TextUnit>
    <TextUnit id="730" loc="730">Κιμμερικὸν ἥξεις, ὃν θρασυσπλάγχνως σε χρὴ</TextUnit>
    <TextUnit id="731" loc="731">λιποῦσαν αὐλῶν' ἐκπερᾶν Μαιωτικόν:</TextUnit>
    <TextUnit id="732" loc="732">ἔσται δὲ θνητοῖς εἰσαεὶ λόγος μέγας</TextUnit>
    <TextUnit id="733" loc="733">τῆς σῆς πορείας, Βόσπορος δ' ἐπώνυμος</TextUnit>
    <TextUnit id="734" loc="734">κεκλήσεται. λιποῦσα δ' Εὐρώπης πέδον</TextUnit>
    <TextUnit id="735" loc="735">ἤπειρον ἥξεις ̓Ασιάδ':. ἆρ', ὑμῖν δοκεῖ</TextUnit>
    <TextUnit id="736" loc="736">ὁ τῶν θεῶν τύραννος ἐς τὰ πάνθ' ὁμῶς</TextUnit>
    <TextUnit id="737" loc="737">βίαιος εἶναι; τῇδε γὰρ θνητῇ θεὸς</TextUnit>
    <TextUnit id="738" loc="738">χρῄζων μιγῆναι τάσδ' ἐπέρριψεν πλάνας.</TextUnit>
    <TextUnit id="739" loc="739">πικροῦ δ' ἔκυρσας, ὦ κόρη, τῶν σῶν γάμων</TextUnit>
    <TextUnit id="740" loc="740">μνηστῆρος. οὓς γὰρ νῦν ἀκήκοας λόγους,</TextUnit>
    <TextUnit id="741" loc="741">εἶναι δόκει σοι μηδέπω 'ν προοιμίοις.</TextUnit>
    <TextUnit id="742" loc="742">ἰώ μοί μοι, ἒ ἔ.</TextUnit>
    <TextUnit id="743" loc="743">σὺ δ' αὖ κέκραγας κἀναμυχθίζῃ; τί που</TextUnit>
    <TextUnit id="744" loc="744">δράσεις, ὅταν τὰ λοιπὰ πυνθάνῃ κακά;</TextUnit>
    <TextUnit id="745" loc="745">ἦ γάρ τι λοιπὸν τῇδε πημάτων ἐρεῖς;</TextUnit>
    <TextUnit id="746" loc="746">δυσχείμερόν γε πέλαγος ἀτηρᾶς δύης.</TextUnit>
    <TextUnit id="747" loc="747">τί δῆτ' ἐμοὶ ζῆν κέρδος, ἀλλ' οὐκ ἐν τάχει</TextUnit>
    <TextUnit id="748" loc="748">ἔρριψ' ἐμαυτὴν τῆσδ' ἀπὸ στύφλου πέτρας,</TextUnit>
    <TextUnit id="749" loc="749">ὅπως πέδοι σκήψασα τῶν πάντων πόνων</TextUnit>
    <TextUnit id="750" loc="750">ἀπηλλάγην; κρεῖσσον γὰρ εἰσάπαξ θανεῖν</TextUnit>
    <TextUnit id="751" loc="751">ἢ τὰς ἁπάσας ἡμέρας πάσχειν κακῶς.</TextUnit>
    <TextUnit id="752" loc="752">ἦ δυσπετῶς ἂν τοὺς ἐμοὺς ἄθλους φέροις,</TextUnit>
    <TextUnit id="753" loc="753">ὅτῳ θανεῖν μέν ἐστιν οὐ πεπρωμένον:</TextUnit>
    <TextUnit id="754" loc="754">αὕτη γὰρ ἦν ἂν πημάτων ἀπαλλαγή:</TextUnit>
    <TextUnit id="755" loc="755">νῦν δ' οὐδέν ἐστι τέρμα μοι προκείμενον</TextUnit>
    <TextUnit id="756" loc="756">μόχθων, πρὶν ἂν Ζεὺς ἐκπέσῃ τυραννίδος.</TextUnit>
    <TextUnit id="757" loc="757">ἦ γάρ ποτ' ἔστιν ἐκπεσεῖν ἀρχῆς Δία;</TextUnit>
    <TextUnit id="758" loc="758">ἥδοι' ἄν, οἶμαι, τήνδ' ἰδοῦσα συμφοράν.</TextUnit>
    <TextUnit id="759" loc="759">πῶς δ' οὐκ ἄν, ἥτις ἐκ Διὸς πάσχω κακῶς;</TextUnit>
    <TextUnit id="760" loc="760">ὡς τοίνυν ὄντων τῶνδέ σοι μαθεῖν πάρα.</TextUnit>
    <TextUnit id="761" loc="761">πρὸς τοῦ τύραννα σκῆπτρα συληθήσεται;</TextUnit>
    <TextUnit id="762" loc="762">πρὸς αὐτὸς αὑτοῦ κενοφρόνων βουλευμάτων.</TextUnit>
    <TextUnit id="763" loc="763">ποίῳ τρόπῳ; σήμηνον, εἰ μή τις βλάβη.</TextUnit>
    <TextUnit id="764" loc="764">γαμεῖ γάμον τοιοῦτον ᾧ ποτ' ἀσχαλᾷ.</TextUnit>
    <TextUnit id="765" loc="765">θέορτον, ἢ βρότειον; εἰ ῥητόν, φράσον.</TextUnit>
    <TextUnit id="766" loc="766">τί δ' ὅντιν':; οὐ γὰρ ῥητὸν αὐδᾶσθαι τόδε.</TextUnit>
    <TextUnit id="767" loc="767">ἦ πρὸς δάμαρτος ἐξανίσταται θρόνων;</TextUnit>
    <TextUnit id="768" loc="768">ἣ τέξεταί γε παῖδα φέρτερον πατρός.</TextUnit>
    <TextUnit id="769" loc="769">οὐδ' ἔστιν αὐτῷ τῆσδ' ἀποστροφὴ τύχης;</TextUnit>
    <TextUnit id="770" loc="770">οὐ δῆτα, πλὴν ἔγωγ' ἂν ἐκ δεσμῶν λυθείς.</TextUnit>
    <TextUnit id="771" loc="771">τίς οὖν ὁ λύσων ἐστὶν ἄκοντος Διός;</TextUnit>
    <TextUnit id="772" loc="772">τῶν σῶν τιν' αὐτὸν ἐγγόνων εἶναι χρεών.</TextUnit>
    <TextUnit id="773" loc="773">πῶς εἶπας; ἦ 'μὸς παῖς ς' ἀπαλλάξει κακῶν;</TextUnit>
    <TextUnit id="774" loc="774">τρίτος γε γένναν πρὸς δέκ' ἄλλαισιν γοναῖς.</TextUnit>
    <TextUnit id="775" loc="775">ἥδ' οὐκέτ' εὐξύμβλητος ἡ χρησμῳδία.</TextUnit>
    <TextUnit id="776" loc="776">καὶ μηδὲ σαυτῆς ἐκμαθεῖν ζήτει πόνους.</TextUnit>
    <TextUnit id="777" loc="777">μή μοι προτείνων κέρδος εἶτ' ἀποστέρει.</TextUnit>
    <TextUnit id="778" loc="778">δυοῖν λόγοιν σε θατέρῳ δωρήσομαι.</TextUnit>
    <TextUnit id="779" loc="779">ποίοιν; πρόδειξον, αἵρεσίν τ' ἐμοὶ δίδου.</TextUnit>
    <TextUnit id="780" loc="780">δίδωμ': ἑλοῦ γάρ, ἢ πόνων τὰ λοιπά σοι</TextUnit>
    <TextUnit id="781" loc="781">φράσω σαφηνῶς, ἢ τὸν ἐκλύσοντ' ἐμέ.</TextUnit>
    <TextUnit id="782" loc="782">τούτων σὺ τὴν μὲν τῇδε, τὴν δ' ἐμοὶ χάριν</TextUnit>
    <TextUnit id="783" loc="783">θέσθαι θέλησον, μηδ' ἀτιμάσῃς λόγου:</TextUnit>
    <TextUnit id="784" loc="784">καὶ τῇδε μὲν γέγωνε τὴν λοιπὴν πλάνην,</TextUnit>
    <TextUnit id="785" loc="785">ἐμοὶ δὲ τὸν λύσοντα: τοῦτο γὰρ ποθῶ.</TextUnit>
    <TextUnit id="786" loc="786">ἐπεὶ προθυμεῖσθ', οὐκ ἐναντιώσομαι</TextUnit>
    <TextUnit id="787" loc="787">τὸ μὴ οὐ γεγωνεῖν πᾶν ὅσον προσχρῄζετε.</TextUnit>
    <TextUnit id="788" loc="788">σοὶ πρῶτον, ̓Ιοῖ, πολύδονον πλάνην φράσω,</TextUnit>
    <TextUnit id="789" loc="789">ἣν ἐγγράφου σὺ μνήμοσιν δέλτοις φρενῶν.</TextUnit>
    <TextUnit id="790" loc="790">ὅταν περάσῃς ῥεῖθρον ἠπείροιν ὅρον,</TextUnit>
    <TextUnit id="791" loc="791">πρὸς ἀντολὰς φλογῶπας ἡλιοστιβεῖς</TextUnit>
    <TextUnit id="792" loc="793">πόντου περῶσα φλοῖσβον, ἔστ' ἂν ἐξίκῃ</TextUnit>
    <TextUnit id="793" loc="794">πρὸς Γοργόνεια πεδία Κισθήνης, ἵνα</TextUnit>
    <TextUnit id="794" loc="795">αἱ Φορκίδες ναίουσι δηναιαὶ κόραι</TextUnit>
    <TextUnit id="795" loc="795">τρεῖς κυκνόμορφοι, κοινὸν ὄμμ' ἐκτημέναι,</TextUnit>
    <TextUnit id="796" loc="796">μονόδοντες, ἃς οὔθ' ἥλιος προσδέρκεται</TextUnit>
    <TextUnit id="797" loc="797">ἀκτῖσιν οὔθ' ἡ νύκτερος μήνη ποτέ.</TextUnit>
    <TextUnit id="798" loc="798">πέλας δ' ἀδελφαὶ τῶνδε τρεῖς κατάπτεροι,</TextUnit>
    <TextUnit id="799" loc="799">δρακοντόμαλλοι Γοργόνες βροτοστυγεῖς,</TextUnit>
    <TextUnit id="800" loc="800">ἃς θνητὸς οὐδεὶς εἰσιδὼν ἕξει πνοάς.</TextUnit>
    <TextUnit id="801" loc="801">τοιοῦτο μέν σοι τοῦτο φρούριον λέγω:</TextUnit>
    <TextUnit id="802" loc="802">ἄλλην δ' ἄκουσον δυσχερῆ θεωρίαν:</TextUnit>
    <TextUnit id="803" loc="803">ὀξυστόμους γὰρ Ζηνὸς ἀκραγεῖς κύνας</TextUnit>
    <TextUnit id="804" loc="804">γρῦπας φύλαξαι, τόν τε μουνῶπα στρατὸν</TextUnit>
    <TextUnit id="805" loc="805">̓Αριμασπὸν ἱπποβάμον', οἳ χρυσόρρυτον</TextUnit>
    <TextUnit id="806" loc="806">οἰκοῦσιν ἀμφὶ νᾶμα Πλούτωνος πόρου:</TextUnit>
    <TextUnit id="807" loc="807">τούτοις σὺ μὴ πέλαζε. τηλουρὸν δὲ γῆν</TextUnit>
    <TextUnit id="808" loc="808">ἥξεις, κελαινὸν φῦλον, οἳ πρὸς ἡλίου</TextUnit>
    <TextUnit id="809" loc="809">ναίουσι πηγαῖς, ἔνθα ποταμὸς Αἰθίοψ.</TextUnit>
    <TextUnit id="810" loc="810">τούτου παρ' ὄχθας ἕρφ', ἕως ἂν ἐξίκῃ</TextUnit>
    <TextUnit id="811" loc="811">καταβασμόν, ἔνθα Βιβλίνων ὀρῶν ἄπο</TextUnit>
    <TextUnit id="812" loc="812">ἵησι σεπτὸν Νεῖλος εὔποτον ῥέος.</TextUnit>
    <TextUnit id="813" loc="813">οὗτός ς' ὁδώσει τὴν τρίγωνον ἐς χθόνα</TextUnit>
    <TextUnit id="814" loc="814">Νειλῶτιν, οὗ δὴ τὴν μακρὰν ἀποικίαν,</TextUnit>
    <TextUnit id="815" loc="815">̓Ιοῖ, πέπρωται σοί τε καὶ τέκνοις κτίσαι.</TextUnit>
    <TextUnit id="816" loc="816">τῶν δ' εἴ τί σοι ψελλόν τε καὶ δυσεύρετον,</TextUnit>
    <TextUnit id="817" loc="817">ἐπανδίπλαζε καὶ σαφῶς ἐκμάνθανε:</TextUnit>
    <TextUnit id="818" loc="818">σχολὴ δὲ πλείων ἢ θέλω πάρεστί μοι.</TextUnit>
    <TextUnit id="819" loc="819">εἰ μέν τι τῇδε λοιπὸν ἢ παρειμένον</TextUnit>
    <TextUnit id="820" loc="820">ἔχεις γεγωνεῖν τῆς πολυφθόρου πλάνης,</TextUnit>
    <TextUnit id="821" loc="821">λέγ': εἰ δὲ πάντ' εἴρηκας, ἡμῖν αὖ χάριν</TextUnit>
    <TextUnit id="822" loc="822">δὸς ἥνπερ αἰτούμεσθα, μέμνησαι δέ που.</TextUnit>
    <TextUnit id="823" loc="823">τὸ πᾶν πορείας ἥδε τέρμ' ἀκήκοεν.</TextUnit>
    <TextUnit id="824" loc="824">ὅπως δ' ἂν εἰδῇ μὴ μάτην κλύουσά μου,</TextUnit>
    <TextUnit id="825" loc="825">ἃ πρὶν μολεῖν δεῦρ' ἐκμεμόχθηκεν φράσω,</TextUnit>
    <TextUnit id="826" loc="826">τεκμήριον τοῦτ' αὐτὸ δοὺς μύθων ἐμῶν.</TextUnit>
    <TextUnit id="827" loc="827">ὄχλον μὲν οὖν τὸν πλεῖστον ἐκλείψω λόγων,</TextUnit>
    <TextUnit id="828" loc="828">πρὸς αὐτὸ δ' εἶμι τέρμα σῶν πλανημάτων.</TextUnit>
    <TextUnit id="829" loc="829">ἐπεὶ γὰρ ἦλθες πρὸς Μολοσσὰ γάπεδα,</TextUnit>
    <TextUnit id="830" loc="830">τὴν αἰπύνωτόν τ' ἀμφὶ Δωδώνην, ἵνα</TextUnit>
    <TextUnit id="831" loc="831">μαντεῖα θᾶκός τ' ἐστὶ Θεσπρωτοῦ Διός,</TextUnit>
    <TextUnit id="832" loc="832">τέρας τ' ἄπιστον, αἱ προσήγοροι δρύες,</TextUnit>
    <TextUnit id="833" loc="833">ὑφ' ὧν σὺ λαμπρῶς κοὐδὲν αἰνικτηρίως</TextUnit>
    <TextUnit id="834" loc="834">προσηγορεύθης ἡ Διὸς κλεινὴ δάμαρ</TextUnit>
    <TextUnit id="835" loc="835">μέλλους' ἔσεσθαι. τῶνδε προσσαίνει σέ τι ;</TextUnit>
    <TextUnit id="836" loc="836">ἐντεῦθεν οἰστρήσασα τὴν παρακτίαν</TextUnit>
    <TextUnit id="837" loc="837">κέλευθον ᾖξας πρὸς μέγαν κόλπον ̔Ρέας,</TextUnit>
    <TextUnit id="838" loc="838">ἀφ' οὗ παλιμπλάγκτοισι χειμάζῃ δρόμοις:</TextUnit>
    <TextUnit id="839" loc="839">χρόνον δὲ τὸν μέλλοντα πόντιος μυχός,</TextUnit>
    <TextUnit id="840" loc="840">σαφῶς ἐπίστας', ̓Ιόνιος κεκλήσεται,.</TextUnit>
    <TextUnit id="841" loc="841">τῆς σῆς πορείας μνῆμα τοῖς πᾶσιν βροτοῖς.</TextUnit>
    <TextUnit id="842" loc="842">σημεῖά σοι τάδ' ἐστὶ τῆς ἐμῆς φρενός,</TextUnit>
    <TextUnit id="843" loc="843">ὡς δέρκεται πλέον τι τοῦ πεφασμένου.</TextUnit>
    <TextUnit id="844" loc="844">τὰ λοιπὰ δ' ὑμῖν τῇδέ τ' ἐς κοινὸν φράσω,</TextUnit>
    <TextUnit id="845" loc="845">ἐς ταὐτὸν ἐλθὼν τῶν πάλαι λόγων ἴχνος.</TextUnit>
    <TextUnit id="846" loc="846">ἔστιν πόλις Κάνωβος ἐσχάτη χθονός,</TextUnit>
    <TextUnit id="847" loc="847">Νείλου πρὸς αὐτῷ στόματι καὶ προσχώματι:</TextUnit>
    <TextUnit id="848" loc="848">ἐνταῦθα δή σε Ζεὺς τίθησιν ἔμφρονα</TextUnit>
    <TextUnit id="849" loc="849">ἐπαφῶν ἀταρβεῖ χειρὶ καὶ θιγὼν μόνον.</TextUnit>
    <TextUnit id="850" loc="850">ἐπώνυμον δὲ τῶν Διὸς γεννημάτων</TextUnit>
    <TextUnit id="851" loc="851">τέξεις κελαινὸν ̓́Επαφον, ὃς καρπώσεται</TextUnit>
    <TextUnit id="852" loc="852">ὅσην πλατύρρους Νεῖλος ἀρδεύει χθόνα:</TextUnit>
    <TextUnit id="853" loc="853">πέμπτη δ' ἀπ' αὐτοῦ γέννα πεντηκοντάπαις</TextUnit>
    <TextUnit id="854" loc="854">πάλιν πρὸς ̓́Αργος οὐχ ἑκοῦς' ἐλεύσεται</TextUnit>
    <TextUnit id="855" loc="855">θηλύσπορος, φεύγουσα συγγενῆ γάμον</TextUnit>
    <TextUnit id="856" loc="856">ἀνεψιῶν: οἱ δ' ἐπτοημένοι φρένας,</TextUnit>
    <TextUnit id="857" loc="857">κίρκοι πελειῶν οὐ μακρὰν λελειμμένοι,</TextUnit>
    <TextUnit id="858" loc="858">ἥξουσι θηρεύοντες οὐ θηρασίμους</TextUnit>
    <TextUnit id="859" loc="859">γάμους, φθόνον δὲ σωμάτων ἕξει θεός:</TextUnit>
    <TextUnit id="860" loc="860">Πελασγία δὲ δέξεται θηλυκτόνῳ</TextUnit>
    <TextUnit id="861" loc="861">̓́Αρει, δαμέντων νυκτιφρουρήτῳ θράσει.</TextUnit>
    <TextUnit id="862" loc="862">γυνὴ γὰρ ἄνδρ' ἕκαστον αἰῶνος στερεῖ,</TextUnit>
    <TextUnit id="863" loc="863">δίθηκτον ἐν σφαγαῖσι βάψασα ξίφος:</TextUnit>
    <TextUnit id="864" loc="864">τοιάδ' ἐπ' ἐχθροὺς τοὺς ἐμοὺς ἔλθοι Κύπρις.</TextUnit>
    <TextUnit id="865" loc="865">μίαν δὲ παίδων ἵμερος θέλξει τὸ μὴ</TextUnit>
    <TextUnit id="866" loc="866">κτεῖναι σύνευνον, ἀλλ' ἀπαμβλυνθήσεται</TextUnit>
    <TextUnit id="867" loc="867">γνώμην: δυοῖν δὲ θάτερον βουλήσεται,</TextUnit>
    <TextUnit id="868" loc="868">κλύειν ἄναλκις μᾶλλον ἢ μιαιφόνος:</TextUnit>
    <TextUnit id="869" loc="869">αὕτη κατ' ̓́Αργος βασιλικὸν τέξει γένος.</TextUnit>
    <TextUnit id="870" loc="870">μακροῦ λόγου δεῖ ταῦτ' ἐπεξελθεῖν τορῶς.</TextUnit>
    <TextUnit id="871" loc="871">σπορᾶς γε μὴν ἐκ τῆσδε φύσεται θρασὺς</TextUnit>
    <TextUnit id="872" loc="872">τόξοισι κλεινός, ὃς πόνων ἐκ τῶνδ' ἐμὲ</TextUnit>
    <TextUnit id="873" loc="873">λύσει. τοιόνδε χρησμὸν ἡ παλαιγενὴς</TextUnit>
    <TextUnit id="874" loc="874">μήτηρ ἐμοὶ διῆλθε Τιτανὶς Θέμις:</TextUnit>
    <TextUnit id="875" loc="875">ὅπως δὲ χὤπη, ταῦτα δεῖ μακροῦ λόγου</TextUnit>
    <TextUnit id="876" loc="876">εἰπεῖν, σύ τ' οὐδὲν ἐκμαθοῦσα κερδανεῖς.</TextUnit>
    <TextUnit id="877" loc="877">ἐλελεῦ ἐλελεῦ,</TextUnit>
    <TextUnit id="878" loc="878">ὑπό μ' αὖ σφάκελος καὶ φρενοπληγεῖς</TextUnit>
    <TextUnit id="879" loc="879">μανίαι θάλπους', οἴστρου δ' ἄρδις</TextUnit>
    <TextUnit id="880" loc="880">χρίει μ' ἄπυρος:</TextUnit>
    <TextUnit id="881" loc="881">κραδία δὲ φόβῳ φρένα λακτίζει.</TextUnit>
    <TextUnit id="882" loc="882">τροχοδινεῖται δ' ὄμμαθ' ἑλίγδην,</TextUnit>
    <TextUnit id="883" loc="883">ἔξω δὲ δρόμου φέρομαι λύσσης</TextUnit>
    <TextUnit id="884" loc="884">πνεύματι μάργῳ, γλώσσης ἀκρατής:</TextUnit>
    <TextUnit id="885" loc="885">θολεροὶ δὲ λόγοι παίους' εἰκῆ</TextUnit>
    <TextUnit id="886" loc="886">στυγνῆς πρὸς κύμασιν ἄτης.</TextUnit>
    <TextUnit id="887" loc="887">ἦ σοφὸς ἦ σοφὸς ἦν ὃς</TextUnit>
    <TextUnit id="888" loc="888">πρῶτος ἐν γνώμᾳ τόδ' ἐβάστασε καὶ γλώς-</TextUnit>
    <TextUnit id="889" loc="889">σᾳ διεμυθολόγησεν,</TextUnit>
    <TextUnit id="890" loc="890">ὡς τὸ κηδεῦσαι καθ' ἑαυτὸν ἀριστεύει μακρῷ,</TextUnit>
    <TextUnit id="891" loc="891">καὶ μήτε τῶν πλούτῳ διαθρυπτομένων</TextUnit>
    <TextUnit id="892" loc="892">μήτε τῶν γέννᾳ μεγαλυνομένων</TextUnit>
    <TextUnit id="893" loc="893">ὄντα χερνήταν ἐραστεῦσαι γάμων.</TextUnit>
    <TextUnit id="894" loc="894">μήποτε μήποτέ μ', ὦ</TextUnit>
    <TextUnit id="895" loc="895">πότνιαι Μοῖραι, λεχέων Διὸς εὐνά-</TextUnit>
    <TextUnit id="896" loc="896">τειραν ἴδοισθε πέλουσαν:</TextUnit>
    <TextUnit id="897" loc="897">μηδὲ πλαθείην γαμέτᾳ τινὶ τῶν ἐξ οὐρανοῦ.</TextUnit>
    <TextUnit id="898" loc="898">ταρβῶ γὰρ ἀστεργάνορα παρθενίαν</TextUnit>
    <TextUnit id="899" loc="899">εἰσορῶς' ̓Ιοῦς ἀμαλαπτομέναν</TextUnit>
    <TextUnit id="900" loc="900">δυσπλάνοις ̔́Ηρας ἀλατείαις πόνων.</TextUnit>
    <TextUnit id="901" loc="901">ἐμοὶ δ' ὅτε μὲν ὁμαλὸς ὁ γάμος,</TextUnit>
    <TextUnit id="902" loc="902">ἄφοβος: οὐ δέδια: μηδὲ κρεισσόνων θεῶν</TextUnit>
    <TextUnit id="903" loc="903">ἔρως ἄφυκτον ὄμμα προσδράκοι με.</TextUnit>
    <TextUnit id="904" loc="904">ἀπόλεμος ὅδε γ' ὁ πόλεμος, ἄπορα πόριμος:</TextUnit>
    <TextUnit id="905" loc="905">οὐδ' ἔχω τίς ἂν γενοίμαν.</TextUnit>
    <TextUnit id="906" loc="906">τὰν Διὸς γὰρ οὐχ ὁρῶ</TextUnit>
    <TextUnit id="907" loc="906b">μῆτιν ὅπα φύγοιμ' ἄν.</TextUnit>
    <TextUnit id="908" loc="907">ἦ μὴν ἔτι Ζεύς, καίπερ αὐθάδης φρενῶν,</TextUnit>
    <TextUnit id="909" loc="908">ἔσται ταπεινός, οἷον ἐξαρτύεται</TextUnit>
    <TextUnit id="910" loc="909">γάμον γαμεῖν, ὃς αὐτὸν ἐκ τυραννίδος</TextUnit>
    <TextUnit id="911" loc="910">θρόνων τ' ἄιστον ἐκβαλεῖ: πατρὸς δ' ἀρὰ</TextUnit>
    <TextUnit id="912" loc="911">Κρόνου τότ' ἤδη παντελῶς κρανθήσεται,</TextUnit>
    <TextUnit id="913" loc="912">ἣν ἐκπίτνων ἠρᾶτο δηναιῶν θρόνων.</TextUnit>
    <TextUnit id="914" loc="913">τοιῶνδε μόχθων ἐκτροπὴν οὐδεὶς θεῶν</TextUnit>
    <TextUnit id="915" loc="914">δύναιτ' ἂν αὐτῷ πλὴν ἐμοῦ δεῖξαι σαφῶς.</TextUnit>
    <TextUnit id="916" loc="915">ἐγὼ τάδ' οἶδα χᾦ τρόπῳ. πρὸς ταῦτά νυν</TextUnit>
    <TextUnit id="917" loc="916">θαρσῶν καθήσθω τοῖς πεδαρσίοις κτύποις</TextUnit>
    <TextUnit id="918" loc="917">πιστός, τινάσσων τ' ἐν χεροῖν πύρπνουν βέλος.</TextUnit>
    <TextUnit id="919" loc="918">οὐδὲν γὰρ αὐτῷ ταῦτ' ἐπαρκέσει τὸ μὴ οὐ</TextUnit>
    <TextUnit id="920" loc="919">πεσεῖν ἀτίμως πτώματ' οὐκ ἀνασχετά:</TextUnit>
    <TextUnit id="921" loc="920">τοῖον παλαιστὴν νῦν παρασκευάζεται</TextUnit>
    <TextUnit id="922" loc="921">ἐπ' αὐτὸς αὑτῷ, δυσμαχώτατον τέρας:</TextUnit>
    <TextUnit id="923" loc="922">ὃς δὴ κεραυνοῦ κρείσσον' εὑρήσει φλόγα,</TextUnit>
    <TextUnit id="924" loc="923">βροντῆς θ' ὑπερβάλλοντα καρτερὸν κτύπον:</TextUnit>
    <TextUnit id="925" loc="924">θαλασσίαν τε γῆς τινάκτειραν νόσον</TextUnit>
    <TextUnit id="926" loc="925">τρίαιναν, αἰχμὴν τὴν Ποσειδῶνος, σκεδᾷ.</TextUnit>
    <TextUnit id="927" loc="926">πταίσας δὲ τῷδε πρὸς κακῷ μαθήσεται</TextUnit>
    <TextUnit id="928" loc="927">ὅσον τό τ' ἄρχειν καὶ τὸ δουλεύειν δίχα.</TextUnit>
    <TextUnit id="929" loc="928">σύ θην ἃ χρῄζεις, ταῦτ' ἐπιγλωσσᾷ Διός.</TextUnit>
    <TextUnit id="930" loc="929">ἅπερ τελεῖται, πρὸς δ' ἃ βούλομαι λέγω.</TextUnit>
    <TextUnit id="931" loc="930">καὶ προσδοκᾶν χρὴ δεσπόσειν Ζηνός τινα;</TextUnit>
    <TextUnit id="932" loc="931">καὶ τῶνδέ γ', ἕξει δυσλοφωτέρους πόνους.</TextUnit>
    <TextUnit id="933" loc="932">πῶς δ' οὐχὶ ταρβεῖς τοιάδ' ἐκρίπτων ἔπη;</TextUnit>
    <TextUnit id="934" loc="933">τί δ' ἂν φοβοίμην ᾧ θανεῖν οὐ μόρσιμον;</TextUnit>
    <TextUnit id="935" loc="934">ἀλλ' ἆθλον ἄν σοι τοῦδ' ἔτ' ἀλγίω πόροι.</TextUnit>
    <TextUnit id="936" loc="935">ὁ δ' οὖν ποιείτω: πάντα προσδοκητά μοι.</TextUnit>
    <TextUnit id="937" loc="936">οἱ προσκυνοῦντες τὴν ̓Αδράστειαν σοφοί.</TextUnit>
    <TextUnit id="938" loc="937">σέβου, προσεύχου, θῶπτε τὸν κρατοῦντ' ἀεί.</TextUnit>
    <TextUnit id="939" loc="938">ἐμοὶ δ' ἔλασσον Ζηνὸς ἢ μηδὲν μέλει.</TextUnit>
    <TextUnit id="940" loc="939">δράτω, κρατείτω τόνδε τὸν βραχὺν χρόνον,</TextUnit>
    <TextUnit id="941" loc="940">ὅπως θέλει: δαρὸν γὰρ οὐκ ἄρξει θεοῖς.</TextUnit>
    <TextUnit id="942" loc="941">ἀλλ' εἰσορῶ γὰρ τόνδε τὸν Διὸς τρόχιν,</TextUnit>
    <TextUnit id="943" loc="942">τὸν τοῦ τυράννου τοῦ νέου διάκονον:</TextUnit>
    <TextUnit id="944" loc="943">πάντως τι καινὸν ἀγγελῶν ἐλήλυθεν.</TextUnit>
    <TextUnit id="945" loc="944">σὲ τὸν σοφιστήν, τὸν πικρῶς ὑπέρπικρον,</TextUnit>
    <TextUnit id="946" loc="945">τὸν ἐξαμαρτόντ' εἰς θεοὺς ἐφημέροις</TextUnit>
    <TextUnit id="947" loc="946">πορόντα τιμάς, τὸν πυρὸς κλέπτην λέγω:</TextUnit>
    <TextUnit id="948" loc="947">πατὴρ ἄνωγέ ς' οὕστινας κομπεῖς γάμους</TextUnit>
    <TextUnit id="949" loc="948">αὐδᾶν, πρὸς ὧν ἐκεῖνος ἐκπίπτει κράτους.</TextUnit>
    <TextUnit id="950" loc="949">καὶ ταῦτα μέντοι μηδὲν αἰνικτηρίως,</TextUnit>
    <TextUnit id="951" loc="950">ἀλλ' αὔθ' ἕκαστα φράζε: μηδέ μοι διπλᾶς</TextUnit>
    <TextUnit id="952" loc="951">ὁδούς, Προμηθεῦ, προσβάλῃς: ὁρᾷς δ' ὅτι</TextUnit>
    <TextUnit id="953" loc="952">Ζεὺς τοῖς τοιούτοις οὐχὶ μαλθακίζεται.</TextUnit>
    <TextUnit id="954" loc="953">σεμνόστομός γε καὶ φρονήματος πλέως</TextUnit>
    <TextUnit id="955" loc="954">ὁ μῦθός ἐστιν, ὡς θεῶν ὑπηρέτου.</TextUnit>
    <TextUnit id="956" loc="955">νέον νέοι κρατεῖτε καὶ δοκεῖτε δὴ</TextUnit>
    <TextUnit id="957" loc="956">ναίειν ἀπενθῆ πέργαμ': οὐκ ἐκ τῶνδ' ἐγὼ</TextUnit>
    <TextUnit id="958" loc="957">δισσοὺς τυράννους ἐκπεσόντας ᾐσθόμην;</TextUnit>
    <TextUnit id="959" loc="958">τρίτον δὲ τὸν νῦν κοιρανοῦντ' ἐπόψομαι</TextUnit>
    <TextUnit id="960" loc="959">αἴσχιστα καὶ τάχιστα. μή τί σοι δοκῶ</TextUnit>
    <TextUnit id="961" loc="960">ταρβεῖν ὑποπτήσσειν τε τε τοὺς νέους θεούς;</TextUnit>
    <TextUnit id="962" loc="961">πολλοῦ γε καὶ τοῦ παντὸς ἐλλείπω. σὺ δὲ</TextUnit>
    <TextUnit id="963" loc="962">κέλευθον ἥνπερ ἦλθες ἐγκόνει πάλιν:</TextUnit>
    <TextUnit id="964" loc="963">πεύσῃ γὰρ οὐδὲν ὧν ἀνιστορεῖς ἐμέ.</TextUnit>
    <TextUnit id="965" loc="964">τοιοῖσδε μέντοι καὶ πρὶν αὐθαδίσμασιν</TextUnit>
    <TextUnit id="966" loc="965">ἐς τάσδε σαυτὸν πημονὰς καθώρμισας.</TextUnit>
    <TextUnit id="967" loc="966">τῆς σῆς λατρείας τὴν ἐμὴν δυσπραξίαν,</TextUnit>
    <TextUnit id="968" loc="967">σαφῶς ἐπίστας', οὐκ ἂν ἀλλάξαιμ' ἐγώ.</TextUnit>
    <TextUnit id="969" loc="968">κρεῖσσον γὰρ οἶμαι τῇδε λατρεύειν πέτρᾳ</TextUnit>
    <TextUnit id="970" loc="969">ἢ πατρὶ φῦναι Ζηνὶ πιστὸν ἄγγελον.</TextUnit>
    <TextUnit id="971" loc="970">οὕτως ὑβρίζειν τοὺς ὑβρίζοντας χρεών.</TextUnit>
    <TextUnit id="972" loc="971">χλιδᾶν ἔοικας τοῖς παροῦσι πράγμασι.</TextUnit>
    <TextUnit id="973" loc="972">χλιδῶ; χλιδῶντας ὧδε τοὺς ἐμοὺς ἐγὼ</TextUnit>
    <TextUnit id="974" loc="973">ἐχθροὺς ἴδοιμι: καὶ σὲ δ' ἐν τούτοις λέγω.</TextUnit>
    <TextUnit id="975" loc="974">ἦ κἀμὲ γάρ τι συμφοραῖς ἐπαιτιᾷ;</TextUnit>
    <TextUnit id="976" loc="975">ἁπλῷ λόγῳ τοὺς πάντας ἐχθαίρω θεούς,</TextUnit>
    <TextUnit id="977" loc="976">ὅσοι παθόντες εὖ κακοῦσί μ' ἐκδίκως.</TextUnit>
    <TextUnit id="978" loc="977">κλύω ς' ἐγὼ μεμηνότ' οὐ σμικρὰν νόσον.</TextUnit>
    <TextUnit id="979" loc="978">νοσοῖμ' ἄν, εἰ νόσημα τοὺς ἐχθροὺς στυγεῖν.</TextUnit>
    <TextUnit id="980" loc="979">εἴης φορητὸς οὐκ ἄν, εἰ πράσσοις καλῶς.    ὤμοι.</TextUnit>
    <TextUnit id="981" loc="980">ὤμοι; τόδε Ζεὺς τοὔπος οὐκ ἐπίσταται.</TextUnit>
    <TextUnit id="982" loc="981">ἀλλ' ἐκδιδάσκει πάνθ' ὁ γηράσκων χρόνος.</TextUnit>
    <TextUnit id="983" loc="982">καὶ μὴν σύ γ' οὔπω σωφρονεῖν ἐπίστασαι.</TextUnit>
    <TextUnit id="984" loc="983">σὲ γὰρ προσηύδων οὐκ ἂν ὄνθ' ὑπηρέτην.</TextUnit>
    <TextUnit id="985" loc="984">ἐρεῖν ἔοικας οὐδὲν ὧν χρῄζει πατήρ.</TextUnit>
    <TextUnit id="986" loc="985">καὶ μὴν ὀφείλων γ' ἂν τίνοιμ' αὐτῷ χάριν.</TextUnit>
    <TextUnit id="987" loc="986">ἐκερτόμησας δῆθεν ὡς παῖδ' ὄντα με.</TextUnit>
    <TextUnit id="988" loc="987">οὐ γὰρ σὺ παῖς τε κἄτι τοῦδ' ἀνούστερος</TextUnit>
    <TextUnit id="989" loc="988">εἰ προσδοκᾷς ἐμοῦ τι πεύσεσθαι πάρα;</TextUnit>
    <TextUnit id="990" loc="989">οὐκ ἔστιν αἴκισμ' οὐδὲ μηχάνημ' ὅτῳ</TextUnit>
    <TextUnit id="991" loc="990">προτρέψεταί με Ζεὺς γεγωνῆσαι τάδε,</TextUnit>
    <TextUnit id="992" loc="991">πρὶν ἂν χαλασθῇ δεσμὰ λυμαντήρια.</TextUnit>
    <TextUnit id="993" loc="992">πρὸς ταῦτα ῥιπτέσθω μὲν αἰθαλοῦσσα φλόξ,</TextUnit>
    <TextUnit id="994" loc="993">λευκοπτέρῳ δὲ νιφάδι καὶ βροντήμασι</TextUnit>
    <TextUnit id="995" loc="994">χθονίοις κυκάτω πάντα καὶ ταρασσέτω.</TextUnit>
    <TextUnit id="996" loc="995">γνάμψει γὰρ οὐδὲν τῶνδέ μ' ὥστε καὶ φράσαι</TextUnit>
    <TextUnit id="997" loc="996">πρὸς οὗ χρεών νιν ἐκπεσεῖν τυραννίδος.</TextUnit>
    <TextUnit id="998" loc="997">ὅρα νυν εἴ σοι ταῦτ' ἀρωγὰ φαίνεται.</TextUnit>
    <TextUnit id="999" loc="998">ὦπται πάλαι δὴ καὶ βεβούλευται τάδε.</TextUnit>
    <TextUnit id="1000" loc="999">τόλμησον, ὦ μάταιε, τόλμησόν ποτε</TextUnit>
    <TextUnit id="1001" loc="1000">πρὸς τὰς παρούσας πημονὰς ὀρθῶς φρονεῖν,</TextUnit>
    <TextUnit id="1002" loc="1001">ὀχλεῖς μάτην με κῦμ' ὅπως παρηγορῶν.</TextUnit>
    <TextUnit id="1003" loc="1002">εἰσελθέτω σε μήποθ' ὡς ἐγὼ Διὸς</TextUnit>
    <TextUnit id="1004" loc="1003">γνώμην φοβηθεὶς θηλύνους γενήσομαι,</TextUnit>
    <TextUnit id="1005" loc="1004">καὶ λιπαρήσω τὸν μέγα στυγούμενον</TextUnit>
    <TextUnit id="1006" loc="1005">γυναικομίμοις ὑπτιάσμασιν χερῶν</TextUnit>
    <TextUnit id="1007" loc="1006">λῦσαί με δεσμῶν τῶνδε: τοῦ παντὸς δέω.</TextUnit>
    <TextUnit id="1008" loc="1007">λέγων ἔοικα πολλὰ καὶ μάτην ἐρεῖν:</TextUnit>
    <TextUnit id="1009" loc="1008">τέγγῃ γὰρ οὐδὲν οὐδὲ μαλθάσσῃ λιταῖς</TextUnit>
    <TextUnit id="1010" loc="1009">ἐμαῖς: δακὼν δὲ στόμιον ὡς νεοζυγὴς</TextUnit>
    <TextUnit id="1011" loc="1010">πῶλος βιάζῃ καὶ πρὸς ἡνίας μάχῃ.</TextUnit>
    <TextUnit id="1012" loc="1011">ἀτὰρ σφοδρύνῃ γ' ἀσθενεῖ σοφίσματι:</TextUnit>
    <TextUnit id="1013" loc="1012">αὐθαδία γὰρ τῷ φρονοῦντι μὴ καλῶς</TextUnit>
    <TextUnit id="1014" loc="1013">αὐτὴ καθ' αὑτὴν οὐδενὸς μεῖζον σθένει.</TextUnit>
    <TextUnit id="1015" loc="1014">σκέψαι δ', ἐὰν μὴ τοῖς ἐμοῖς πεισθῇς λόγοις,</TextUnit>
    <TextUnit id="1016" loc="1015">οἷός σε χειμὼν καὶ κακῶν τρικυμία</TextUnit>
    <TextUnit id="1017" loc="1016">ἔπεις' ἄφυκτος : πρῶτα μὲν γὰρ ὀκρίδα</TextUnit>
    <TextUnit id="1018" loc="1017">φάραγγα βροντῇ καὶ κεραυνίᾳ φλογὶ</TextUnit>
    <TextUnit id="1019" loc="1018">πατὴρ σπαράξει τήνδε, καὶ κρύψει δέμας</TextUnit>
    <TextUnit id="1020" loc="1019">τὸ σόν, πετραία δ' ἀγκάλη σε βαστάσει.</TextUnit>
    <TextUnit id="1021" loc="1020">μακρὸν δὲ μῆκος ἐκτελευτήσας χρόνου</TextUnit>
    <TextUnit id="1022" loc="1021">ἄψορρον ἥξεις εἰς φάος: Διὸς δέ τοί</TextUnit>
    <TextUnit id="1023" loc="1022">πτηνὸς κύων, δαφοινὸς αἰετός, λάβρως</TextUnit>
    <TextUnit id="1024" loc="1023">διαρταμήσει σώματος μέγα ῥάκος,</TextUnit>
    <TextUnit id="1025" loc="1024">ἄκλητος ἕρπων δαιταλεὺς πανήμερος,</TextUnit>
    <TextUnit id="1026" loc="1025">κελαινόβρωτον δ' ἧπαρ ἐκθοινήσεται.</TextUnit>
    <TextUnit id="1027" loc="1026">τοιοῦδε μόχθου τέρμα μή τι προσδόκα,</TextUnit>
    <TextUnit id="1028" loc="1027">πρὶν ἂν θεῶν τις διάδοχος τῶν σῶν πόνων</TextUnit>
    <TextUnit id="1029" loc="1028">φανῇ, θελήσῃ τ' εἰς ἀναύγητον μολεῖν</TextUnit>
    <TextUnit id="1030" loc="1029">̔́Αιδην κνεφαῖά τ' ἀμφὶ Ταρτάρου βάθη.</TextUnit>
    <TextUnit id="1031" loc="1030">πρὸς ταῦτα βούλευ': ὡς ὅδ' οὐ πεπλασμένος</TextUnit>
    <TextUnit id="1032" loc="1031">ὁ κόμπος, ἀλλὰ καὶ λίαν εἰρημένος :</TextUnit>
    <TextUnit id="1033" loc="1032">ψευδηγορεῖν γὰρ οὐκ ἐπίσταται στόμα</TextUnit>
    <TextUnit id="1034" loc="1033">τὸ Δῖον, ἀλλὰ πᾶν ἔπος τελεῖ: σὺ δὲ</TextUnit>
    <TextUnit id="1035" loc="1034">πάπταινε καὶ φρόντιζε, μηδ' αὐθαδίαν</TextUnit>
    <TextUnit id="1036" loc="1035">εὐβουλίας ἀμείνον' ἡγήσῃ ποτέ.</TextUnit>
    <TextUnit id="1037" loc="1036">ἡμῖν μὲν ̔Ερμῆς οὐκ ἄκαιρα φαίνεται</TextUnit>
    <TextUnit id="1038" loc="1037">λέγειν. ἄνωγε γάρ σε τὴν αὐθαδίαν</TextUnit>
    <TextUnit id="1039" loc="1038">μεθέντ' ἐρευνᾶν τὴν σοφὴν εὐβουλίαν.</TextUnit>
    <TextUnit id="1040" loc="1039">πιθοῦ: σοφῷ γὰρ αἰσχρὸν ἐξαμαρτάνειν.</TextUnit>
    <TextUnit id="1041" loc="1040">εἰδότι τοί μοι τάσδ' ἀγγελίας</TextUnit>
    <TextUnit id="1042" loc="1041">ὅδ' ἐθώυξεν: πάσχειν δὲ κακῶς</TextUnit>
    <TextUnit id="1043" loc="1042">ἐχθρὸν ὑπ' ἐχθρῶν οὐδὲν ἀεικές.</TextUnit>
    <TextUnit id="1044" loc="1043">πρὸς ταῦτ' ἐπ' ἐμοὶ ῥιπτέσθω μὲν</TextUnit>
    <TextUnit id="1045" loc="1044">πυρὸς ἀμφήκης βόστρυχος, αἰθὴρ δ'</TextUnit>
    <TextUnit id="1046" loc="1045">ἐρεθιζέσθω βροντῇ σφακέλῳ τ'</TextUnit>
    <TextUnit id="1047" loc="1046">ἀγρίων ἀνέμων: χθόνα δ' ἐκ πυθμένων</TextUnit>
    <TextUnit id="1048" loc="1047">αὐταῖς ῥίζαις πνεῦμα κραδαίνοι,</TextUnit>
    <TextUnit id="1049" loc="1048">κῦμα δὲ πόντου τραχεῖ ῥοθίῳ</TextUnit>
    <TextUnit id="1050" loc="1049">συγχώσειεν τῶν οὐρανίων</TextUnit>
    <TextUnit id="1051" loc="1050">ἄστρων διόδους: εἴς τε κελαινὸν</TextUnit>
    <TextUnit id="1052" loc="1051">Τάρταρον ἄρδην ῥίψειε δέμας</TextUnit>
    <TextUnit id="1053" loc="1052">τοὐμὸν ἀνάγκης στερραῖς δίναις:</TextUnit>
    <TextUnit id="1054" loc="1053">πάντως ἐμέ γ' οὐ θανατώσει.</TextUnit>
    <TextUnit id="1055" loc="1054">τοιάδε μέντοι τῶν φρενοπλήκτων</TextUnit>
    <TextUnit id="1056" loc="1055">βουλεύματ' ἔπη τ' ἔστιν ἀκοῦσαι.</TextUnit>
    <TextUnit id="1057" loc="1056">τί γὰρ ἐλλείπει μὴ οὐ παραπαίειν</TextUnit>
    <TextUnit id="1058" loc="1057">ἡ τοῦδ' εὐχή; τί χαλᾷ μανιῶν;</TextUnit>
    <TextUnit id="1059" loc="1058">ἀλλ' οὖν ὑμεῖς γ' αἱ πημοσύναις</TextUnit>
    <TextUnit id="1060" loc="1059">συγκάμνουσαι ταῖς τοῦδε τόπων</TextUnit>
    <TextUnit id="1061" loc="1060">μετά ποι χωρεῖτ' ἐκ τῶνδε θοῶς,</TextUnit>
    <TextUnit id="1062" loc="1061">μὴ φρένας ὑμῶν ἠλιθιώσῃ</TextUnit>
    <TextUnit id="1063" loc="1062">βροντῆς μύκημ' ἀτέραμνον.</TextUnit>
    <TextUnit id="1064" loc="1063">ἄλλο τι φώνει καὶ παραμυθοῦ μ'</TextUnit>
    <TextUnit id="1065" loc="1064">ὅ τι καὶ πείσεις: οὐ γὰρ δή που</TextUnit>
    <TextUnit id="1066" loc="1065">τοῦτό γε τλητὸν παρέσυρας ἔπος.</TextUnit>
    <TextUnit id="1067" loc="1066">πῶς με κελεύεις κακότητ' ἀσκεῖν;</TextUnit>
    <TextUnit id="1068" loc="1067">μετὰ τοῦδ' ὅ τι χρὴ πάσχειν ἐθέλω:</TextUnit>
    <TextUnit id="1069" loc="1068">τοὺς προδότας γὰρ μισεῖν ἔμαθον,</TextUnit>
    <TextUnit id="1070" loc="1069">κοὐκ ἔστι νόσος</TextUnit>
    <TextUnit id="1071" loc="1070">τῆσδ' ἥντιν' ἀπέπτυσα μᾶλλον.</TextUnit>
    <TextUnit id="1072" loc="1071">ἀλλ' οὖν μέμνησθ' ἁγὼ προλέγω</TextUnit>
    <TextUnit id="1073" loc="1072">μηδὲ πρὸς ἄτης θηραθεῖσαι</TextUnit>
    <TextUnit id="1074" loc="1073">μέμψησθε τύχην, μηδέ ποτ' εἴπηθ'</TextUnit>
    <TextUnit id="1075" loc="1074">ὡς Ζεὺς ὑμᾶς εἰς ἀπρόοπτον</TextUnit>
    <TextUnit id="1076" loc="1075">πῆμ' εἰσέβαλεν: μὴ δῆτ' αὐταὶ δ'</TextUnit>
    <TextUnit id="1077" loc="1076">ὑμᾶς αὐτάς. εἰδυῖαι γὰρ</TextUnit>
    <TextUnit id="1078" loc="1077">κοὐκ ἐξαίφνης οὐδὲ λαθραίως</TextUnit>
    <TextUnit id="1079" loc="1078">εἰς ἀπέρατον δίκτυον ἄτης</TextUnit>
    <TextUnit id="1080" loc="1079">ἐμπλεχθήσεσθ' ὑπ' ἀνοίας.</TextUnit>
    <TextUnit id="1081" loc="1080">καὶ μὴν ἔργῳ κοὐκέτι μύθῳ</TextUnit>
    <TextUnit id="1082" loc="1081">χθὼν σεσάλευται:</TextUnit>
    <TextUnit id="1083" loc="1082">βρυχία δ' ἠχὼ παραμυκᾶται</TextUnit>
    <TextUnit id="1084" loc="1083">βροντῆς, ἕλικες δ' ἐκλάμπουσι</TextUnit>
    <TextUnit id="1085" loc="1084">στεροπῆς ζάπυροι, στρόμβοι δὲ κόνιν</TextUnit>
    <TextUnit id="1086" loc="1085">εἱλίσσουσι: σκιρτᾷ δ' ἀνέμων</TextUnit>
    <TextUnit id="1087" loc="1086">πνεύματα πάντων εἰς ἄλληλα</TextUnit>
    <TextUnit id="1088" loc="1087">στάσιν ἀντίπνουν ἀποδεικνύμενα:</TextUnit>
    <TextUnit id="1089" loc="1088">ξυντετάρακται δ' αἰθὴρ πόντῳ.</TextUnit>
    <TextUnit id="1090" loc="1089">τοιάδ' ἐπ' ἐμοὶ ῥιπὴ Διόθεν</TextUnit>
    <TextUnit id="1091" loc="1090">τεύχουσα φόβον στείχει φανερῶς.</TextUnit>
    <TextUnit id="1092" loc="1091">ὦ μητρὸς ἐμῆς σέβας, ὦ πάντων</TextUnit>
    <TextUnit id="1093" loc="1092">αἰθὴρ κοινὸν φάος εἱλίσσων,</TextUnit>
    <TextUnit id="1094" loc="1093">ἐσορᾷς μ' ὡς ἔκδικα πάσχω.</TextUnit>
  </Text>
</TessDocument>
