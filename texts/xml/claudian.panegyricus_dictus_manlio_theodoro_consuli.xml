<?xml version="1.0" encoding="UTF-8"?>
<TessDocument id="claudian.panegyricus_dictus_manlio_theodoro_consuli">
  <Metadata>
    <Author>claudian</Author>
    <Display> Panegyricus dictus Manlio Theodoro consuli</Display>
    <Abbr>claud. mall. theo.</Abbr>
    <Lang>la</Lang>
    <Prose>0</Prose>
    <PrintSource>Claudian, Vol 1. Claudianus, Claudius. Maurice Platnaeur. William Heinemann; G.P. Putnam's Sons. London; New York. 1922. Keyboarding.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a2008.01.0692</DigitalSourceURL>
    <AddedBy/>
    <URI>urn:cts:latinLit:stoa0089.stoa013.perseus-lat1</URI>
  </Metadata>
  <Text>
    <TextUnit id="0" loc="praef.1">Audebisne, precor, tantae subiecta catervae,</TextUnit>
    <TextUnit id="1" loc="praef.2">inter tot proceres, nostra Thalia, loqui?</TextUnit>
    <TextUnit id="2" loc="praef.3">nec te fama vetat, vero quam Celsius auctam</TextUnit>
    <TextUnit id="3" loc="praef.4">vel servasse labor vel minuisse pudor?</TextUnit>
    <TextUnit id="4" loc="praef.5">an tibi continuis crevit fiducia castris</TextUnit>
    <TextUnit id="5" loc="praef.6">totaque iam vatis pectora miles habet?</TextUnit>
    <TextUnit id="6" loc="praef.7">culmina Romani maiestatemque senatus</TextUnit>
    <TextUnit id="7" loc="praef.8">et, quibus exultat Gallia, cerne viros.</TextUnit>
    <TextUnit id="8" loc="praef.9">omnibus audimur terris mundique per aures</TextUnit>
    <TextUnit id="9" loc="praef.10">ibimus. ah nimius consulis urget amor!</TextUnit>
    <TextUnit id="10" loc="praef.11">Iuppiter, ut perhibent, spatium cum discere vellet</TextUnit>
    <TextUnit id="11" loc="praef.12">naturae regni nescius ipse sui,</TextUnit>
    <TextUnit id="12" loc="praef.13">armigeros utrimque duos aequalibus alis</TextUnit>
    <TextUnit id="13" loc="praef.14">misit ab Eois Occiduisque plagis.</TextUnit>
    <TextUnit id="14" loc="praef.15">Parnasus geminos fertur iunxisse volatus;</TextUnit>
    <TextUnit id="15" loc="praef.16">contulit alternas Pythius axis aves.</TextUnit>
    <TextUnit id="16" loc="praef.17">Princeps non aquilis terras cognoscere curat;</TextUnit>
    <TextUnit id="17" loc="praef.18">certius in vobis aestimat imperium.</TextUnit>
    <TextUnit id="18" loc="praef.19">hoc ego concilio collectum metior orbem;</TextUnit>
    <TextUnit id="19" loc="praef.20">hoc video coetu quidquid ubique micat.</TextUnit>
    <TextUnit id="20" loc="1">Ipsa quidem Virtus pretium sibi, solaque late</TextUnit>
    <TextUnit id="21" loc="2">Fortunae secura nitet nec fascibus ullis</TextUnit>
    <TextUnit id="22" loc="3">erigitur plausuve petit clarescere vulgi.</TextUnit>
    <TextUnit id="23" loc="4">nil opis externae cupiens, nil indiga laudis,</TextUnit>
    <TextUnit id="24" loc="5">divitiis animosa suis inmotaque cunctis</TextUnit>
    <TextUnit id="25" loc="6">casibus ex alta mortalia despicit arce.</TextUnit>
    <TextUnit id="26" loc="7">attamen invitam blande vestigat et ultro</TextUnit>
    <TextUnit id="27" loc="8">ambit honor: docuit totiens a rure profectus</TextUnit>
    <TextUnit id="28" loc="9">lictor et in mediis consul quaesitus aratris.</TextUnit>
    <TextUnit id="29" loc="10">te quoque naturae sacris mundique vacantem,</TextUnit>
    <TextUnit id="30" loc="11">emeritum pridem desudatisque remotum</TextUnit>
    <TextUnit id="31" loc="12">iudiciis eadem rursum complexa potestas</TextUnit>
    <TextUnit id="32" loc="13">evehit et reducem notis imponit habenis.</TextUnit>
    <TextUnit id="33" loc="14">accedunt trabeae: nil iam, Theodore, relictum,</TextUnit>
    <TextUnit id="34" loc="15">quo virtus animo crescat vel splendor honori.1</TextUnit>
    <TextUnit id="35" loc="16">culmen utrumque tenes: talem te protinus anni</TextUnit>
    <TextUnit id="36" loc="17">formavere rudes, et dignum vita curuli</TextUnit>
    <TextUnit id="37" loc="18">traxit iter primaeque senes cessere iuventae.</TextUnit>
    <TextUnit id="38" loc="19">iam tum canities animi, iam dulce loquendi</TextUnit>
    <TextUnit id="39" loc="20">pondus et attonitas sermo qui duceret aures,</TextUnit>
    <TextUnit id="40" loc="21">mox undare foro victrix opulentia linguae</TextUnit>
    <TextUnit id="41" loc="22">tutarique reos. ipsa haec amplissima sedes</TextUnit>
    <TextUnit id="42" loc="23">orantem stupuit, bis laudatura regentem.</TextUnit>
    <TextUnit id="43" loc="24">hinc te pars Libyae moderantem iura probavit,</TextUnit>
    <TextUnit id="44" loc="25">quae nunc tota probat; longi sed pignus amoris</TextUnit>
    <TextUnit id="45" loc="26">exiguae peperere morae populumque clientem</TextUnit>
    <TextUnit id="46" loc="27">publica mansuris testantur vocibus aera.</TextUnit>
    <TextUnit id="47" loc="28">inde tibi Macetum tellus et credita Pellae</TextUnit>
    <TextUnit id="48" loc="29">moenia, quae famulus quondam ditavit Hydaspes;</TextUnit>
    <TextUnit id="49" loc="30">tantaque commissae revocasti gaudia genti</TextUnit>
    <TextUnit id="50" loc="31">mitibus arbitriis, quantum bellante Philippo</TextUnit>
    <TextUnit id="51" loc="32">floruit aut nigri cecidit cum regia Pori.</TextUnit>
    <TextUnit id="52" loc="33">Sed non ulterius te praebuit urbibus aula:</TextUnit>
    <TextUnit id="53" loc="34">maluit esse suum; terris edicta daturus,</TextUnit>
    <TextUnit id="54" loc="35">supplicibus responsa venis. oracula regis</TextUnit>
    <TextUnit id="55" loc="36">eloquio crevere tuo, nec dignius umquam</TextUnit>
    <TextUnit id="56" loc="37">maiestas meminit sese Romana locutam.</TextUnit>
    <TextUnit id="57" loc="38">hinc sacrae mandantur opes orbisque tributa</TextUnit>
    <TextUnit id="58" loc="39">possessi, quidquid fluviis evolvitur auri,</TextUnit>
    <TextUnit id="59" loc="40">quidquid luce procul venas rimata sequaces</TextUnit>
    <TextUnit id="60" loc="41">abdita pallentis fodit sollertia Bessi.</TextUnit>
    <TextUnit id="61" loc="42">Ac velut expertus 1 lentandis navita tonsis</TextUnit>
    <TextUnit id="62" loc="43">praeficitur lateri custos; hinc ardua prorae</TextUnit>
    <TextUnit id="63" loc="44">temperat et fluctus tempestatesque futuras</TextUnit>
    <TextUnit id="64" loc="45">edocet; adsiduo cum Dorida vicerit usu,</TextUnit>
    <TextUnit id="65" loc="46">iam clavum totamque subit torquere carinam:</TextUnit>
    <TextUnit id="66" loc="47">sic cum clara diu mentis documenta dedisses,</TextUnit>
    <TextUnit id="67" loc="48">non te parte sui, sed in omni corpore sumpsit</TextUnit>
    <TextUnit id="68" loc="49">imperium cunctaque dedit tellure regendos</TextUnit>
    <TextUnit id="69" loc="50">rectores. Hispana tibi Germanaque Tethys</TextUnit>
    <TextUnit id="70" loc="51">paruit et nostro diducta Britannia mundo,</TextUnit>
    <TextUnit id="71" loc="52">diversoque tuas coluerunt gurgite voces</TextUnit>
    <TextUnit id="72" loc="53">lentus Arar Rhodanusque ferox et dives Hiberus.</TextUnit>
    <TextUnit id="73" loc="54">o quotiens doluit Rhenus, qua barbarus ibat,</TextUnit>
    <TextUnit id="74" loc="55">quod te non geminis frueretur iudice ripis!</TextUnit>
    <TextUnit id="75" loc="56">unius fit cura viri, quodcumque rubescit</TextUnit>
    <TextUnit id="76" loc="57">occasu, quodcumque dies devexior ambit.</TextUnit>
    <TextUnit id="77" loc="58">Tam celer adsiduos explevit cursus honores;</TextUnit>
    <TextUnit id="78" loc="59">una potestatum spatiis interfuit aetas</TextUnit>
    <TextUnit id="79" loc="60">totque gradus fati iuvenilibus intulit annis.</TextUnit>
    <TextUnit id="80" loc="61">Postquam parta quies et summum nacta cacumen</TextUnit>
    <TextUnit id="81" loc="62">iam secura petit privatum gloria portum,</TextUnit>
    <TextUnit id="82" loc="63">ingenii redeunt fructus aliique labores,</TextUnit>
    <TextUnit id="83" loc="64">et vitae pars nulla perit: quodcumque recedit</TextUnit>
    <TextUnit id="84" loc="65">litibus, incumbit studiis, animusque vicissim</TextUnit>
    <TextUnit id="85" loc="66">aut curam imponit populis aut otia Musis.</TextUnit>
    <TextUnit id="86" loc="67">omnia Cecropiae relegis secreta senectae</TextUnit>
    <TextUnit id="87" loc="68">discutiens, quid quisque novum mandaverit aevo</TextUnit>
    <TextUnit id="88" loc="69">quantaque diversae producant agmina sectae.</TextUnit>
    <TextUnit id="89" loc="70">Namque aliis princeps rerum disponitur aer;</TextUnit>
    <TextUnit id="90" loc="71">hic confidit aquis; hic procreat omnia flammis.</TextUnit>
    <TextUnit id="91" loc="72">alter in Aetnaeas casurus sponte favillas</TextUnit>
    <TextUnit id="92" loc="73">dispergit revocatque deum rursusque receptis</TextUnit>
    <TextUnit id="93" loc="74">nectit amicitiis quidquid discordia solvit.</TextUnit>
    <TextUnit id="94" loc="75">corporis hic damnat sensus verumque videri</TextUnit>
    <TextUnit id="95" loc="76">pernegat. hic semper lapsurae pondera terrae</TextUnit>
    <TextUnit id="96" loc="77">conatur rapido caeli fulcire rotatu</TextUnit>
    <TextUnit id="97" loc="78">accenditque diem praerupti turbine saxi.</TextUnit>
    <TextUnit id="98" loc="79">ille ferox unoque tegi non passus Olympo</TextUnit>
    <TextUnit id="99" loc="80">inmensum per inane volat finemque perosus</TextUnit>
    <TextUnit id="100" loc="81">parturit innumeros angusto pectore mundos.</TextUnit>
    <TextUnit id="101" loc="82">hi vaga collidunt caecis primordia plagis.</TextUnit>
    <TextUnit id="102" loc="83">numina constituunt alii casusque relegant.</TextUnit>
    <TextUnit id="103" loc="84">Graiorum obscuras Romanis floribus artes</TextUnit>
    <TextUnit id="104" loc="85">inradias, vicibus gratis formare loquentes</TextUnit>
    <TextUnit id="105" loc="86">suetus et alterno verum contexere nodo.</TextUnit>
    <TextUnit id="106" loc="87">quidquid Socratico manavit ab ordine, quidquid</TextUnit>
    <TextUnit id="107" loc="88">docta Cleantheae sonuerunt atria turbae,</TextUnit>
    <TextUnit id="108" loc="89">inventum quodcumque tuo, Chrysippe, recessu,</TextUnit>
    <TextUnit id="109" loc="90">quidquid Democritus risit dixitque tacendo</TextUnit>
    <TextUnit id="110" loc="91">Pythagoras, uno se pectore cuncta vetustas</TextUnit>
    <TextUnit id="111" loc="92">condidit et maior collectis viribus exit,</TextUnit>
    <TextUnit id="112" loc="93">ornantur veteres et nobiliore magistro</TextUnit>
    <TextUnit id="113" loc="94">in Latium spretis Academia migrat Athenis,</TextUnit>
    <TextUnit id="114" loc="95">ut tandem propius discat, quo fine beatum</TextUnit>
    <TextUnit id="115" loc="96">dirigitur, quae norma boni, qui limes honesti;</TextUnit>
    <TextUnit id="116" loc="97">quaenam membra sui virtus divisa domandis</TextUnit>
    <TextUnit id="117" loc="98">obiectet vitiis; quae pars iniusta recidat,</TextUnit>
    <TextUnit id="118" loc="99">quae vincat ratione metus, quae frenet amores;</TextUnit>
    <TextUnit id="119" loc="100">aut quotiens elementa doces semperque fluentis</TextUnit>
    <TextUnit id="120" loc="101">materiae causas: quae vis animaverit astra</TextUnit>
    <TextUnit id="121" loc="102">impuleritque choros; quo vivat machina motu;</TextUnit>
    <TextUnit id="122" loc="103">sidera cur septem retro nitantur in ortus</TextUnit>
    <TextUnit id="123" loc="104">obluctata polo; variisne meatibus idem</TextUnit>
    <TextUnit id="124" loc="105">arbiter an geminae convertant aethera mentes;</TextUnit>
    <TextUnit id="125" loc="106">sitne color proprius rerum, lucisne repulsu</TextUnit>
    <TextUnit id="126" loc="107">eludant aciem; tumidos quae luna recursus</TextUnit>
    <TextUnit id="127" loc="108">nutriat Oceani; quo fracta tonitrua vento,</TextUnit>
    <TextUnit id="128" loc="109">quis trahat imbriferas nubes, quo saxa creentur</TextUnit>
    <TextUnit id="129" loc="110">grandinis; unde rigor nivibus; quae flamma per auras</TextUnit>
    <TextUnit id="130" loc="111">excutiat rutilos tractus aut fulmina velox</TextUnit>
    <TextUnit id="131" loc="112">torqueat aut tristem figat crinita cometem.</TextUnit>
    <TextUnit id="132" loc="113">Iam tibi compositam fundaverat ancora puppim,</TextUnit>
    <TextUnit id="133" loc="114">telluris iam certus eras; fecunda placebant</TextUnit>
    <TextUnit id="134" loc="115">otia; nascentes ibant in saecula libri:</TextUnit>
    <TextUnit id="135" loc="116">cum subito liquida cessantem vidit ab aethra</TextUnit>
    <TextUnit id="136" loc="117">Iustitia et tanto viduatas iudice leges,</TextUnit>
    <TextUnit id="137" loc="118">continuo frontem limbo velata pudicam</TextUnit>
    <TextUnit id="138" loc="119">deserit Autumni portas, qua vergit in Austrum</TextUnit>
    <TextUnit id="139" loc="120">Signifer et noctis reparant dispendia Chelae.</TextUnit>
    <TextUnit id="140" loc="121">pax avibus, quacumque volat, rabiemque frementes</TextUnit>
    <TextUnit id="141" loc="122">deposuere ferae; laetatur terra reverso</TextUnit>
    <TextUnit id="142" loc="123">numine, quod prisci post tempora perdidit auri.</TextUnit>
    <TextUnit id="143" loc="124">ilia per occultum Ligurum se moenibus infert</TextUnit>
    <TextUnit id="144" loc="125">et castos levibus plantis ingressa penates</TextUnit>
    <TextUnit id="145" loc="126">invenit aetherios signantem pulvere cursus,</TextUnit>
    <TextUnit id="146" loc="127">quos pia sollicito deprendit pollice Memphis:</TextUnit>
    <TextUnit id="147" loc="128">quae moveant momenta polum, quam certus in astris</TextUnit>
    <TextUnit id="148" loc="129">error, quis tenebras solis causisque meantem</TextUnit>
    <TextUnit id="149" loc="130">defectum indicat numerus, quae linea Phoeben</TextUnit>
    <TextUnit id="150" loc="131">damnet et excluso pallentem fratre relinquat.</TextUnit>
    <TextUnit id="151" loc="132">ut procul adspexit fulgentia Virginis ora</TextUnit>
    <TextUnit id="152" loc="133">cognovitque deam, vultus veneratus amicos</TextUnit>
    <TextUnit id="153" loc="134">occurrit scriptaeque notas confundit harenae.</TextUnit>
    <TextUnit id="154" loc="135">Tum sic diva prior:   Manli, sincera bonorum</TextUnit>
    <TextUnit id="155" loc="136">congeries, in quo veteris vestigia recti</TextUnit>
    <TextUnit id="156" loc="137">et ductos video mores meliore metallo:</TextUnit>
    <TextUnit id="157" loc="138">iam satis indultum studiis, Musaeque tot annos</TextUnit>
    <TextUnit id="158" loc="139">eripuere mihi. pridem te iura reposcunt:</TextUnit>
    <TextUnit id="159" loc="140">adgredere et nostro rursum te redde labori</TextUnit>
    <TextUnit id="160" loc="141">nec tibi sufficiat transmissae gloria vitae.</TextUnit>
    <TextUnit id="161" loc="142">humanum curare genus quis terminus umquam</TextUnit>
    <TextUnit id="162" loc="143">praescripsit? nullas recipit prudentia metas.</TextUnit>
    <TextUnit id="163" loc="144">adde quod haec multis potuit contingere sedes,</TextUnit>
    <TextUnit id="164" loc="145">sed meriti tantum redeunt actusque priores</TextUnit>
    <TextUnit id="165" loc="146">commendat repetitus honos, virtusque reducit</TextUnit>
    <TextUnit id="166" loc="147">quos fortuna legit.1 melius magnoque petendum</TextUnit>
    <TextUnit id="167" loc="148">credis in abstrusa rerum ratione morari?</TextUnit>
    <TextUnit id="168" loc="149">scilicet ilia tui patriam praecepta Platonis</TextUnit>
    <TextUnit id="169" loc="150">erexere magis, quam qui responsa secutus</TextUnit>
    <TextUnit id="170" loc="151">obruit Eoas classes urbemque carinis</TextUnit>
    <TextUnit id="171" loc="152">vexit et arsuras Medo subduxit Athenas?</TextUnit>
    <TextUnit id="172" loc="153">Spartanis potuit robur praestare Lycurgus</TextUnit>
    <TextUnit id="173" loc="154">matribus et sexum leges vicere severae</TextUnit>
    <TextUnit id="174" loc="155">civibus et vetitis ignavo credere muro</TextUnit>
    <TextUnit id="175" loc="156">tutius obiecit nudam Lacedaemona bellis:</TextUnit>
    <TextUnit id="176" loc="157">at non Pythagorae monitus annique silentes</TextUnit>
    <TextUnit id="177" loc="158">famosum Oebalii luxum pressere Tarenti.</TextUnit>
    <TextUnit id="178" loc="159">Quis vero insignem tanto sub principe curam</TextUnit>
    <TextUnit id="179" loc="160">respuat? aut quando meritis maiora patebunt</TextUnit>
    <TextUnit id="180" loc="161">praemia? quis demens adeo qui iungere sensus</TextUnit>
    <TextUnit id="181" loc="162">cum Stilichone neget? similem quae protulit aetas</TextUnit>
    <TextUnit id="182" loc="163">consilio vel Marte virum? nunc Brutus amaret</TextUnit>
    <TextUnit id="183" loc="164">vivere sub regno, tali succumberet aulae</TextUnit>
    <TextUnit id="184" loc="165">Fabricius, cuperent ipsi servire Catones.</TextUnit>
    <TextUnit id="185" loc="166">nonne vides, ut nostra soror Clementia tristes</TextUnit>
    <TextUnit id="186" loc="167">obtundat gladios fratresque amplexa serenos</TextUnit>
    <TextUnit id="187" loc="168">adsurgat Pietas, fractis ut lugeat armis</TextUnit>
    <TextUnit id="188" loc="169">Perfidia et laceris morientes crinibus hydri</TextUnit>
    <TextUnit id="189" loc="170">lambant invalido Furiarum vincla veneno?</TextUnit>
    <TextUnit id="190" loc="171">exultat cum Pace Fides, iam sidera cunctae</TextUnit>
    <TextUnit id="191" loc="172">liquimus et placidas inter discurrimus urbes.</TextUnit>
    <TextUnit id="192" loc="173">nobiscum, Theodore, redi. ”  Subit ille loquentem</TextUnit>
    <TextUnit id="193" loc="174">talibus: agrestem dudum me, diva, reverti</TextUnit>
    <TextUnit id="194" loc="175">cogis et infectum longi rubigine ruris</TextUnit>
    <TextUnit id="195" loc="176">ad tua signa vocas. nam quae mihi cura tot annis</TextUnit>
    <TextUnit id="196" loc="177">altera quam duras sulcis mollire novales,</TextUnit>
    <TextUnit id="197" loc="178">nosse soli vires, nemori quae commoda rupes,</TextUnit>
    <TextUnit id="198" loc="179">quis felix oleae tractus, quae glaeba faveret</TextUnit>
    <TextUnit id="199" loc="180">frugibus et quales tegeret vindemia colles?</TextUnit>
    <TextUnit id="200" loc="181">terribiles rursum lituos veteranus adibo</TextUnit>
    <TextUnit id="201" loc="182">et desueta vetus temptabo caerula vector?</TextUnit>
    <TextUnit id="202" loc="183">collectamque diu et certis utcumque locatam</TextUnit>
    <TextUnit id="203" loc="184">sedibus in dubium patiar deponere famam?</TextUnit>
    <TextUnit id="204" loc="185">nec me, quid valeat natura fortior usus,</TextUnit>
    <TextUnit id="205" loc="186">praeterit aut quantum neglectae defluat arti.</TextUnit>
    <TextUnit id="206" loc="187">desidis aurigae non audit verbera currus,</TextUnit>
    <TextUnit id="207" loc="188">nec manus agnoscit quem non exercuit arcum.</TextUnit>
    <TextUnit id="208" loc="189">esse sed iniustum fateor quodcumque negatur</TextUnit>
    <TextUnit id="209" loc="190">iustitiae. tu prima hominem silvestribus antris</TextUnit>
    <TextUnit id="210" loc="191">elicis et foedo deterges saecula victu.</TextUnit>
    <TextUnit id="211" loc="192">te propter colimus leges animosque ferarum</TextUnit>
    <TextUnit id="212" loc="193">exuimus. nitidis quisquis te sensibus hausit,</TextUnit>
    <TextUnit id="213" loc="194">inruet intrepidus flammis, hiberna secabit</TextUnit>
    <TextUnit id="214" loc="195">aequora, confertos hostes superabit inermis.</TextUnit>
    <TextUnit id="215" loc="196">ille vel Aethiopum pluviis solabitur aestus;</TextUnit>
    <TextUnit id="216" loc="197">illum trans Scythiam vernus comitabitur aer.”</TextUnit>
    <TextUnit id="217" loc="198">Sic fatus tradente dea suscepit habenas</TextUnit>
    <TextUnit id="218" loc="199">quattuor ingenti iuris temone refusas.</TextUnit>
    <TextUnit id="219" loc="200">prima Padum Thybrimque ligat crebrisque micantem</TextUnit>
    <TextUnit id="220" loc="201">urbibus Italiam; Numidas 1 Poenosque secunda</TextUnit>
    <TextUnit id="221" loc="202">temperat; Illyrico se tertia porrigit orbi;</TextUnit>
    <TextUnit id="222" loc="203">ultima Sardiniam, Cyrnum trifidamque retentat</TextUnit>
    <TextUnit id="223" loc="204">Sicaniam et quidquid Tyrrhena tunditur unda</TextUnit>
    <TextUnit id="224" loc="205">vel gemit Ionia, nec te tot lumina rerum</TextUnit>
    <TextUnit id="225" loc="206">aut tantum turbavit onus; sed ut altus Olympi</TextUnit>
    <TextUnit id="226" loc="207">vertex, qui spatio ventos hiemesque relinquit,</TextUnit>
    <TextUnit id="227" loc="208">perpetuum nulla temeratus nube serenum</TextUnit>
    <TextUnit id="228" loc="209">celsior exurgit pluviis auditque ruentes</TextUnit>
    <TextUnit id="229" loc="210">sub pedibus nimbos et rauca tonitrua calcat:</TextUnit>
    <TextUnit id="230" loc="211">sic patiens animus per tanta negotia liber</TextUnit>
    <TextUnit id="231" loc="212">emergit similisque sui, iustique tenorem</TextUnit>
    <TextUnit id="232" loc="213">flectere non odium cogit, non gratia suadet.</TextUnit>
    <TextUnit id="233" loc="214">nam spretas quis opes intactaque pectora lucro</TextUnit>
    <TextUnit id="234" loc="215">commemoret? fuerint aliis haec forte decora:</TextUnit>
    <TextUnit id="235" loc="216">nulla potest laus esse tibi, quae crimina purget.</TextUnit>
    <TextUnit id="236" loc="217">servat inoffensam divina modestia vocem:</TextUnit>
    <TextUnit id="237" loc="218">temperiem servant oculi; nec lumina fervor</TextUnit>
    <TextUnit id="238" loc="219">asperat aut rabidas suffundit sanguine venas,</TextUnit>
    <TextUnit id="239" loc="220">nullaque mutati tempestas proditur oris.</TextUnit>
    <TextUnit id="240" loc="221">quin etiam sontes expulsa corrigis ira</TextUnit>
    <TextUnit id="241" loc="222">et placidus delicta domas; nec dentibus umquam</TextUnit>
    <TextUnit id="242" loc="223">instrepis horrendum, fremitu nec verbera poscis.</TextUnit>
    <TextUnit id="243" loc="224">Qui fruitur poena, ferus est, legumque videtur</TextUnit>
    <TextUnit id="244" loc="225">vindictam praestare sibi; cum viscera felle</TextUnit>
    <TextUnit id="245" loc="226">canduerint, ardet stimulis ferturque nocendi</TextUnit>
    <TextUnit id="246" loc="227">prodigus, ignarus causae: dis proximus ille,</TextUnit>
    <TextUnit id="247" loc="228">quem ratio, non ira movet, qui facta rependens</TextUnit>
    <TextUnit id="248" loc="229">consilio punire potest, mucrone cruento</TextUnit>
    <TextUnit id="249" loc="230">se iactent alii, studeant feritate timeri</TextUnit>
    <TextUnit id="250" loc="231">addictoque hominum cumulent aeraria censu.</TextUnit>
    <TextUnit id="251" loc="232">lene fluit Nilus, sed cunctis amnibus extat</TextUnit>
    <TextUnit id="252" loc="233">utilior nullo confessus murmure vires;</TextUnit>
    <TextUnit id="253" loc="234">acrior ac rapidus tacitas praetermeat ingens</TextUnit>
    <TextUnit id="254" loc="235">Danuvius ripas; eadem dementia sani</TextUnit>
    <TextUnit id="255" loc="236">gurgitis inmensum deducit in ostia Gangen.</TextUnit>
    <TextUnit id="256" loc="237">torrentes inmane fremant lassisque minentur</TextUnit>
    <TextUnit id="257" loc="238">pontibus et volvant spumoso vertice silvas:</TextUnit>
    <TextUnit id="258" loc="239">pax maiora decet; peragit tranquilla potestas,</TextUnit>
    <TextUnit id="259" loc="240">quod violenta nequit, mandataque fortius urget</TextUnit>
    <TextUnit id="260" loc="241">imperiosa quies. Idem praedurus iniquas</TextUnit>
    <TextUnit id="261" loc="242">accepisse preces, rursus, quae digna petitu,</TextUnit>
    <TextUnit id="262" loc="243">largior et facilis; nec quae comitatur honores,</TextUnit>
    <TextUnit id="263" loc="244">ausa tuam leviter temptare superbia mentem.</TextUnit>
    <TextUnit id="264" loc="245">frons privata manet nec se meruisse fatetur,</TextUnit>
    <TextUnit id="265" loc="246">quae crevisse putat; rigidi sed plena pudoris</TextUnit>
    <TextUnit id="266" loc="247">elucet gravitas fastu iucunda remote,</TextUnit>
    <TextUnit id="267" loc="248">quae non seditio, quae non insania vulgi</TextUnit>
    <TextUnit id="268" loc="249">te viso lenita cadat? quae dissona ritu</TextUnit>
    <TextUnit id="269" loc="250">barbaries, medii quam non reverentia frangat?</TextUnit>
    <TextUnit id="270" loc="251">vel quis non sitiens sermonis mella politi</TextUnit>
    <TextUnit id="271" loc="252">deserat Orpheos blanda testudine cantus?</TextUnit>
    <TextUnit id="272" loc="253">qualem te legimus teneri primordia mundi</TextUnit>
    <TextUnit id="273" loc="254">scribentem aut partes animae, per singula talem</TextUnit>
    <TextUnit id="274" loc="255">cernimus et similes agnoscit pagina mores.</TextUnit>
    <TextUnit id="275" loc="256">Nec dilata tuis Augusto iudice merces</TextUnit>
    <TextUnit id="276" loc="257">officiis, illumque habitum, quo iungitur aulae</TextUnit>
    <TextUnit id="277" loc="258">curia, qui socio proceres cum principe nectit,</TextUnit>
    <TextUnit id="278" loc="259">quem quater ipse gerit, perfecto detulit anno</TextUnit>
    <TextUnit id="279" loc="260">deposuitque suas te succedente curules.</TextUnit>
    <TextUnit id="280" loc="261">crescant virtutes fecundaque floreat aetas.</TextUnit>
    <TextUnit id="281" loc="262">ingeniis patuit campus certusque merenti</TextUnit>
    <TextUnit id="282" loc="263">stat favor: ornatur propriis industria donis.</TextUnit>
    <TextUnit id="283" loc="264">surgite sopitae, quas obruit ambitus, artes.</TextUnit>
    <TextUnit id="284" loc="265">nil licet invidiae, Stilicho dum prospicit orbi</TextUnit>
    <TextUnit id="285" loc="266">sidereusque gener. non hic violata curulis,</TextUnit>
    <TextUnit id="286" loc="267">turpia non Latios incestant nomina fastos;</TextUnit>
    <TextUnit id="287" loc="268">fortibus haec concessa viris solisque gerenda</TextUnit>
    <TextUnit id="288" loc="269">patribus et Romae numquam latura pudorem.</TextUnit>
    <TextUnit id="289" loc="270">Nuntia votorum celeri iam Fama volatu</TextUnit>
    <TextUnit id="290" loc="271">moverat Aonios audito consule lucos.</TextUnit>
    <TextUnit id="291" loc="272">concinuit felix Helicon fluxitque Aganippe</TextUnit>
    <TextUnit id="292" loc="273">largior et docti riserunt floribus amnes.</TextUnit>
    <TextUnit id="293" loc="274">Uranie redimita comas, qua saepe magistra</TextUnit>
    <TextUnit id="294" loc="275">Manlius igniferos radio descripserat axes,</TextUnit>
    <TextUnit id="295" loc="276">sic alias hortata deas:  patimurne, sorores,</TextUnit>
    <TextUnit id="296" loc="277">optato procul esse die nec limina nostri</TextUnit>
    <TextUnit id="297" loc="278">consulis et semper dilectas visimus aedes?</TextUnit>
    <TextUnit id="298" loc="279">notior est Helieone 1 domus. gestare curules</TextUnit>
    <TextUnit id="299" loc="280">et fasces subiisse libet. miracula plebi</TextUnit>
    <TextUnit id="300" loc="281">colligite et claris nomen celebrate theatris.</TextUnit>
    <TextUnit id="301" loc="282">Tu Iovis aequorei summersam fluctibus aulam</TextUnit>
    <TextUnit id="302" loc="283">oratum volucres, Erato, iam perge quadrigas,</TextUnit>
    <TextUnit id="303" loc="284">a quibus haud umquam palmam rapturus Arion.</TextUnit>
    <TextUnit id="304" loc="285">inlustret circum sonipes, quicumque superbo</TextUnit>
    <TextUnit id="305" loc="286">perstrepit hinnitu Baetin, qui splendida potat</TextUnit>
    <TextUnit id="306" loc="287">stagna Tagi madidoque iubas adspergitur auro.</TextUnit>
    <TextUnit id="307" loc="288">Calliope, liquidas Alciden posce palaestras:</TextUnit>
    <TextUnit id="308" loc="289">cuncta Palaemoniis manus explorata coronis</TextUnit>
    <TextUnit id="309" loc="290">adsit et Eleo pubes laudata Tonanti.</TextUnit>
    <TextUnit id="310" loc="291">Tu iuga Taygeti frondosaque Maenala, Clio,</TextUnit>
    <TextUnit id="311" loc="292">i Triviae supplex; non aspernata rogantem</TextUnit>
    <TextUnit id="312" loc="293">amphitheatrali faveat Latonia pompae.</TextUnit>
    <TextUnit id="313" loc="294">audaces legat ipsa viros, qui colla ferarum</TextUnit>
    <TextUnit id="314" loc="295">arte ligent certoque premant venabula nisu.</TextUnit>
    <TextUnit id="315" loc="296">ipsa truces fetus captivaque ducat ab antris</TextUnit>
    <TextUnit id="316" loc="297">prodigia et caedis sitientem differat arcum.</TextUnit>
    <TextUnit id="317" loc="298">conveniant ursi, magna quos mole ruentes</TextUnit>
    <TextUnit id="318" loc="299">torva Lycaoniis Helice miretur ab astris,</TextUnit>
    <TextUnit id="319" loc="300">perfossique rudant populo pallente leones,</TextUnit>
    <TextUnit id="320" loc="301">quales Mygdonio curru frenare Cybebe</TextUnit>
    <TextUnit id="321" loc="302">optet et Herculei mallent fregisse lacerti.</TextUnit>
    <TextUnit id="322" loc="303">obvia fulminei properent ad vulnera pardi</TextUnit>
    <TextUnit id="323" loc="304">semine permixto geniti, cum forte leaenae</TextUnit>
    <TextUnit id="324" loc="305">nobiliorem uterum viridis corrupit adulter;</TextUnit>
    <TextUnit id="325" loc="306">hi maculis patres referunt et robore matres.</TextUnit>
    <TextUnit id="326" loc="307">quidquid monstriferis nutrit Gaetulia campis,</TextUnit>
    <TextUnit id="327" loc="308">Alpina quidquid tegitur nive, Gallica siquid</TextUnit>
    <TextUnit id="328" loc="309">silva tenet, iaceat; largo ditescat harena</TextUnit>
    <TextUnit id="329" loc="310">sanguine; consumant totos spectacula montes.</TextUnit>
    <TextUnit id="330" loc="311">Nec molles egeant nostra dulcedine ludi:</TextUnit>
    <TextUnit id="331" loc="312">qui laetis risum salibus movisse facetus,</TextUnit>
    <TextUnit id="332" loc="313">qui nutu manibusque loquax, cui tibia flatu,</TextUnit>
    <TextUnit id="333" loc="314">cui plectro pulsanda chelys, qui pulpita socco</TextUnit>
    <TextUnit id="334" loc="315">personat aut alte graditur maiore cothurno,</TextUnit>
    <TextUnit id="335" loc="316">et qui magna levi detrudens murmura tactu</TextUnit>
    <TextUnit id="336" loc="317">innumeras voces segetis moderatus aenae</TextUnit>
    <TextUnit id="337" loc="318">intonet erranti digito penitusque trabali</TextUnit>
    <TextUnit id="338" loc="319">vecte laborantes in carmina concitet undas,</TextUnit>
    <TextUnit id="339" loc="320">vel qui more avium sese iaculentur in auras</TextUnit>
    <TextUnit id="340" loc="321">corporaque aedificent celeri crescentia nexu,</TextUnit>
    <TextUnit id="341" loc="322">quorum compositam puer amentatus in arcem</TextUnit>
    <TextUnit id="342" loc="323">emicet et vinctu plantae vel cruribus haerens</TextUnit>
    <TextUnit id="343" loc="324">pendula librato figat vestigia saltu.</TextUnit>
    <TextUnit id="344" loc="325">mobile ponderibus descendat pegma reductis</TextUnit>
    <TextUnit id="345" loc="326">inque chori speciem spargentes ardua flammas</TextUnit>
    <TextUnit id="346" loc="327">scaena rotet varios et fingat Mulciber orbis</TextUnit>
    <TextUnit id="347" loc="328">per tabulas impune vagus pictaeque citato</TextUnit>
    <TextUnit id="348" loc="329">ludant igne trabes et non permissa morari</TextUnit>
    <TextUnit id="349" loc="330">fida per innocuas errent incendia turres.</TextUnit>
    <TextUnit id="350" loc="331">lascivi subito confligant aequore lembi</TextUnit>
    <TextUnit id="351" loc="332">stagnaque remigibus spument inmissa canoris.</TextUnit>
    <TextUnit id="352" loc="333">Consul per populos idemque gravissimus auctor</TextUnit>
    <TextUnit id="353" loc="334">eloquii, duplici vita subnixus in aevum</TextUnit>
    <TextUnit id="354" loc="335">procedat pariter libris fastisque legendus.</TextUnit>
    <TextUnit id="355" loc="336">accipiat patris exemplum tribuatque nepoti</TextUnit>
    <TextUnit id="356" loc="337">filius et coeptis ne desit fascibus heres.</TextUnit>
    <TextUnit id="357" loc="338">decurrat trabeata domus tradatque secures</TextUnit>
    <TextUnit id="358" loc="339">mutua posteritas servatoque ordine fati</TextUnit>
    <TextUnit id="359" loc="340">Manlia continuo numeretur consule proles. ”</TextUnit>
  </Text>
</TessDocument>
