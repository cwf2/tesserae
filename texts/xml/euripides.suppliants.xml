<?xml version="1.0" encoding="UTF-8"?>
<TessDocument id="euripides.suppliants">
  <Metadata>
    <Author>euripides</Author>
    <Display>Suppliants</Display>
    <Abbr>eur. supp.</Abbr>
    <Lang>grc</Lang>
    <Prose>0</Prose>
    <PrintSource>Gilbert Murray, Euripidis Fabulae, vol 2.. Oxford: Clarendon Press, Oxford, 1913.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a1999.01.0121</DigitalSourceURL>
    <AddedBy>Tony R. Waleszczak &amp; Jessica Micceri</AddedBy>
    <URI>urn:cts:greekLit:tlg0006.tlg008.perseus-grc1</URI>
  </Metadata>
  <Text>
    <TextUnit id="0" loc="1">Δήμητερ ἑστιοῦχ' ̓Ελευσῖνος χθονὸς</TextUnit>
    <TextUnit id="1" loc="2">τῆσδ', οἵ τε ναοὺς ἔχετε πρόσπολοι θεᾶς,</TextUnit>
    <TextUnit id="2" loc="3">εὐδαιμονεῖν με Θησέα τε παῖδ' ἐμὸν</TextUnit>
    <TextUnit id="3" loc="4">πόλιν τ' ̓Αθηνῶν τήν τε Πιτθέως χθόνα,</TextUnit>
    <TextUnit id="4" loc="5">ἐν ᾗ με θρέψας ὀλβίοις ἐν δώμασιν</TextUnit>
    <TextUnit id="5" loc="6">Αἴθραν πατὴρ δίδωσι τῷ Πανδίονος</TextUnit>
    <TextUnit id="6" loc="7">Αἰγεῖ δάμαρτα, Λοξίου μαντεύμασιν.</TextUnit>
    <TextUnit id="7" loc="8">ἐς τάσδε γὰρ βλέψας' ἐπηυξάμην τάδε</TextUnit>
    <TextUnit id="8" loc="9">γραῦς, αἳ λιποῦσαι δώματ' ̓Αργείας χθονὸς</TextUnit>
    <TextUnit id="9" loc="10">ἱκτῆρι θαλλῷ προσπίτνους' ἐμὸν γόνυ,</TextUnit>
    <TextUnit id="10" loc="11">πάθος παθοῦσαι δεινόν: ἀμφὶ γὰρ πύλας</TextUnit>
    <TextUnit id="11" loc="12">Κάδμου θανόντων ἑπτὰ γενναίων τέκνων</TextUnit>
    <TextUnit id="12" loc="13">ἄπαιδές εἰσιν, οὕς ποτ' ̓Αργείων ἄναξ</TextUnit>
    <TextUnit id="13" loc="14">̓́Αδραστος ἤγαγ', Οἰδίπου παγκληρίας</TextUnit>
    <TextUnit id="14" loc="15">μέρος κατασχεῖν φυγάδι Πολυνείκει θέλων</TextUnit>
    <TextUnit id="15" loc="16">γαμβρῷ. νεκροὺς δὲ τοὺς ὀλωλότας δορὶ</TextUnit>
    <TextUnit id="16" loc="17">θάψαι θελουσῶν τῶνδε μητέρων χθονὶ</TextUnit>
    <TextUnit id="17" loc="18">εἴργουσιν οἱ κρατοῦντες οὐδ' ἀναίρεσιν</TextUnit>
    <TextUnit id="18" loc="19">δοῦναι θέλουσι, νόμιμ' ἀτίζοντες θεῶν.</TextUnit>
    <TextUnit id="19" loc="20">κοινὸν δὲ φόρτον ταῖσδ' ἔχων χρείας ἐμῆς</TextUnit>
    <TextUnit id="20" loc="21">̓́Αδραστος ὄμμα δάκρυσιν τέγγων ὅδε</TextUnit>
    <TextUnit id="21" loc="22">κεῖται, τό τ' ἔγχος τήν τε δυστυχεστάτην</TextUnit>
    <TextUnit id="22" loc="23">στένων στρατείαν ἣν ἔπεμψεν ἐκ δόμων:</TextUnit>
    <TextUnit id="23" loc="24">ὅς μ' ἐξοτρύνει παῖδ' ἐμὸν πεῖσαι λιταῖς</TextUnit>
    <TextUnit id="24" loc="25">νεκρῶν κομιστὴν ἢ λόγοισιν ἢ δορὸς</TextUnit>
    <TextUnit id="25" loc="26">ῥώμῃ γενέσθαι καὶ τάφου μεταίτιον,</TextUnit>
    <TextUnit id="26" loc="27">μόνον τόδ' ἔργον προστιθεὶς ἐμῷ τέκνῳ</TextUnit>
    <TextUnit id="27" loc="28">πόλει τ' ̓Αθηνῶν. τυγχάνω δ' ὑπὲρ χθονὸς</TextUnit>
    <TextUnit id="28" loc="29">ἀρότου προθύους', ἐκ δόμων ἐλθοῦς' ἐμῶν</TextUnit>
    <TextUnit id="29" loc="30">πρὸς τόνδε σηκόν, ἔνθα πρῶτα φαίνεται</TextUnit>
    <TextUnit id="30" loc="31">φρίξας ὑπὲρ γῆς τῆσδε κάρπιμος στάχυς.</TextUnit>
    <TextUnit id="31" loc="32">δεσμὸν δ' ἄδεσμον τόνδ' ἔχουσα φυλλάδος</TextUnit>
    <TextUnit id="32" loc="33">μένω πρὸς ἁγναῖς ἐσχάραις δυοῖν θεαῖν</TextUnit>
    <TextUnit id="33" loc="34">Κόρης τε καὶ Δήμητρος, οἰκτίρουσα μὲν</TextUnit>
    <TextUnit id="34" loc="35">πολιὰς ἄπαιδας τάσδε μητέρας τέκνων,</TextUnit>
    <TextUnit id="35" loc="36">σέβουσα δ' ἱερὰ στέμματ'. οἴχεται δέ μοι</TextUnit>
    <TextUnit id="36" loc="37">κῆρυξ πρὸς ἄστυ δεῦρο Θησέα καλῶν,</TextUnit>
    <TextUnit id="37" loc="38">ὡς ἢ τὸ τούτων λυπρὸν ἐξέλῃ χθονός,</TextUnit>
    <TextUnit id="38" loc="39">ἢ τάσδ' ἀνάγκας ἱκεσίους λύσῃ, θεοὺς</TextUnit>
    <TextUnit id="39" loc="40">ὅσιόν τι δράσας: πάντα γὰρ δι' ἀρσένων</TextUnit>
    <TextUnit id="40" loc="41">γυναιξὶ πράσσειν εἰκός, αἵτινες σοφαί.</TextUnit>
    <TextUnit id="41" loc="42">ἱκετεύω σε, γεραιά,</TextUnit>
    <TextUnit id="42" loc="43">γεραιῶν ἐκ στομάτων, πρὸς</TextUnit>
    <TextUnit id="43" loc="44">γόνυ πίπτουσα τὸ σόν:</TextUnit>
    <TextUnit id="44" loc="45">ἄνομοι — τέκνα λῦσαι. — φθιμένων</TextUnit>
    <TextUnit id="45" loc="46">νεκύων οἳ καταλείπουσι μέλη</TextUnit>
    <TextUnit id="46" loc="47">θανάτῳ λυσιμελεῖ θηρσὶν ὀρείοισι βοράν:</TextUnit>
    <TextUnit id="47" loc="48">ἐσιδοῦς' οἰκτρὰ μὲν ὄσσων</TextUnit>
    <TextUnit id="48" loc="49">δάκρυ' ἀμφὶ βλεφάροις, ῥυ-</TextUnit>
    <TextUnit id="49" loc="50">σὰ δὲ σαρκῶν πολιᾶν</TextUnit>
    <TextUnit id="50" loc="51">καταδρύμματα χειρῶν: τί γάρ; ἃ</TextUnit>
    <TextUnit id="51" loc="52">φθιμένους παῖδας ἐμοὺς οὔτε δόμοις</TextUnit>
    <TextUnit id="52" loc="53">προθέμαν οὔτε τάφων χώματα γαίας ἐσορῶ.</TextUnit>
    <TextUnit id="53" loc="54">ἔτεκες καὶ σύ ποτ', ὦ πότνια, κοῦρον</TextUnit>
    <TextUnit id="54" loc="55">φίλα ποιησαμένα λέ-</TextUnit>
    <TextUnit id="55" loc="56">κτρα πόσει σῷ: μετά νυν</TextUnit>
    <TextUnit id="56" loc="57">δὸς ἐμοὶ σᾶς διανοίας,</TextUnit>
    <TextUnit id="57" loc="58">μετάδος δ', ὅσσον ἐπαλγῶ μελέα 'γὼ</TextUnit>
    <TextUnit id="58" loc="59">φθιμένων οὓς ἔτεκον:</TextUnit>
    <TextUnit id="59" loc="60">παράπεισον δὲ σόν, ὤ, λισσόμεθ', ἐλθεῖν</TextUnit>
    <TextUnit id="60" loc="61">τέκνον ̓Ισμηνὸν ἐμάν τ' ἐς χέρα θεῖναι</TextUnit>
    <TextUnit id="61" loc="62">νεκύων θαλερᾷ σώματ' ἀλαίνοντ' ἄταφα.</TextUnit>
    <TextUnit id="62" loc="63">ὁσίως οὔχ, ὑπ' ἀνάγκας δὲ προπίπτου-</TextUnit>
    <TextUnit id="63" loc="64">σα προσαιτοῦς' ἔμολον δε-</TextUnit>
    <TextUnit id="64" loc="65">ξιπύρους θεῶν θυμέλας:</TextUnit>
    <TextUnit id="65" loc="65">ἔχομεν δ' ἔνδικα, καὶ σοί</TextUnit>
    <TextUnit id="66" loc="66">τι πάρεστι σθένος ὥστ' εὐτεκνίᾳ δυς-</TextUnit>
    <TextUnit id="67" loc="67">τυχίαν τὰν παρ' ἐμοὶ</TextUnit>
    <TextUnit id="68" loc="68">καθελεῖν: οἰκτρὰ δὲ πάσχους' ἱκετεύω</TextUnit>
    <TextUnit id="69" loc="69">σὸν ἐμοὶ παῖδα ταλαίνᾳ 'ν χερὶ θεῖναι</TextUnit>
    <TextUnit id="70" loc="70">νέκυν, ἀμφιβαλεῖν λυγρὰ μέλη παιδὸς ἐμοῦ.</TextUnit>
    <TextUnit id="71" loc="71">ἀγὼν ὅδ' ἄλλος ἔρχεται γόων γόων</TextUnit>
    <TextUnit id="72" loc="72">διάδοχος, ἀχοῦσι προσπόλων χέρες.</TextUnit>
    <TextUnit id="73" loc="73">ἴτ' ὦ ξυνῳδοὶ κτύποι,</TextUnit>
    <TextUnit id="74" loc="74">ἴτ' ὦ ξυναλγηδόνες,</TextUnit>
    <TextUnit id="75" loc="75">χορὸν τὸν ̔́Αιδας σέβει,</TextUnit>
    <TextUnit id="76" loc="76">διὰ παρῇδος ὄνυχα λευκὸν</TextUnit>
    <TextUnit id="77" loc="77">αἱματοῦτε χρῶτά τε φόνιον:</TextUnit>
    <TextUnit id="78" loc="78">τὰ γὰρ φθιτῶν</TextUnit>
    <TextUnit id="79" loc="78b">τοῖς ὁρῶσι κόσμος.</TextUnit>
    <TextUnit id="80" loc="79">ἄπληστος ἅδε μ' ἐξάγει χάρις γόων</TextUnit>
    <TextUnit id="81" loc="80">πολύπονος, ὡς ἐξ ἀλιβάτου πέτρας</TextUnit>
    <TextUnit id="82" loc="81">ὑγρὰ ῥέουσα σταγὼν</TextUnit>
    <TextUnit id="83" loc="82">ἄπαυστος αἰεί: γόων,</TextUnit>
    <TextUnit id="84" loc="83">τὸ γὰρ θανόντων τέκνων</TextUnit>
    <TextUnit id="85" loc="84">ἐπιπονόν τι κατὰ γυναῖκας</TextUnit>
    <TextUnit id="86" loc="85">ἐς γόους πέφυκε πάθος. ἒ ἔ.</TextUnit>
    <TextUnit id="87" loc="86">θανοῦσα τῶνδ'</TextUnit>
    <TextUnit id="88" loc="86b">ἀλγέων λαθοίμαν.</TextUnit>
    <TextUnit id="89" loc="87">τίνων γόων ἤκουσα καὶ στέρνων κτύπον</TextUnit>
    <TextUnit id="90" loc="88">νεκρῶν τε θρήνους, τῶνδ' ἀνακτόρων ἄπο</TextUnit>
    <TextUnit id="91" loc="89">ἠχοῦς ἰούσης; ὡς φόβος μ' ἀναπτεροῖ</TextUnit>
    <TextUnit id="92" loc="90">μή μοί τι μήτηρ, ἣν μεταστείχω ποδί,</TextUnit>
    <TextUnit id="93" loc="91">χρονίαν ἀποῦσαν ἐκ δόμων ἔχῃ νέον.</TextUnit>
    <TextUnit id="94" loc="92">ἔα:</TextUnit>
    <TextUnit id="95" loc="93">τί χρῆμα; καινὰς ἐσβολὰς ὁρῶ λόγων:</TextUnit>
    <TextUnit id="96" loc="94">μητέρα γεραιὰν βωμίαν ἐφημένην</TextUnit>
    <TextUnit id="97" loc="95">ξένους θ' ὁμοῦ γυναῖκας, οὐχ ἕνα ῥυθμὸν</TextUnit>
    <TextUnit id="98" loc="95">κακῶν ἐχούσας: ἔκ τε γὰρ γερασμίων</TextUnit>
    <TextUnit id="99" loc="96">ὄσσων ἐλαύνους' οἰκτρὸν ἐς γαῖαν δάκρυ,</TextUnit>
    <TextUnit id="100" loc="97">κουραί τε καὶ πεπλώματ' οὐ θεωρικά.</TextUnit>
    <TextUnit id="101" loc="98">τί ταῦτα, μῆτερ; σὸν τὸ μηνύειν ἐμοί,</TextUnit>
    <TextUnit id="102" loc="99">ἡμῶν δ' ἀκούειν: προσδοκῶ τι γὰρ νέον.</TextUnit>
    <TextUnit id="103" loc="100">ὦ παῖ, γυναῖκες αἵδε μητέρες τέκνων</TextUnit>
    <TextUnit id="104" loc="101">τῶν κατθανόντων ἀμφὶ Καδμείας πύλας</TextUnit>
    <TextUnit id="105" loc="102">ἑπτὰ στρατηγῶν: ἱκεσίοις δὲ σὺν κλάδοις</TextUnit>
    <TextUnit id="106" loc="103">φρουροῦσί μ', ὡς δέδορκας, ἐν κύκλῳ, τέκνον.</TextUnit>
    <TextUnit id="107" loc="104">τίς δ' ὁ στενάζων οἰκτρὸν ἐν πύλαις ὅδε;</TextUnit>
    <TextUnit id="108" loc="105">̓́Αδραστος, ὡς λέγουσιν, ̓Αργείων ἄναξ.</TextUnit>
    <TextUnit id="109" loc="106">οἱ δ' ἀμφὶ τόνδε παῖδες; ἦ τούτων τέκνα;</TextUnit>
    <TextUnit id="110" loc="107">οὔκ, ἀλλὰ νεκρῶν τῶν ὀλωλότων κόροι.</TextUnit>
    <TextUnit id="111" loc="108">τί γὰρ πρὸς ἡμᾶς ἦλθον ἱκεσίᾳ χερί;</TextUnit>
    <TextUnit id="112" loc="109">οἶδ': ἀλλὰ τῶνδε μῦθος οὑντεῦθεν, τέκνον.</TextUnit>
    <TextUnit id="113" loc="110">σὲ τὸν κατήρη χλανιδίοις ἀνιστορῶ.</TextUnit>
    <TextUnit id="114" loc="111">λέγ' ἐκκαλύψας κρᾶτα καὶ πάρες γόον:</TextUnit>
    <TextUnit id="115" loc="112">πέρας γὰρ οὐδὲν μὴ διὰ γλώσσης ἰόν.</TextUnit>
    <TextUnit id="116" loc="113">ὦ καλλίνικε γῆς ̓Αθηναίων ἄναξ,</TextUnit>
    <TextUnit id="117" loc="114">Θησεῦ, σὸς ἱκέτης καὶ πόλεως ἥκω σέθεν.</TextUnit>
    <TextUnit id="118" loc="115">τί χρῆμα θηρῶν καὶ τίνος χρείαν ἔχων;</TextUnit>
    <TextUnit id="119" loc="116">οἶσθ' ἣν στρατείαν ἐστράτευς' ὀλεθρίαν.</TextUnit>
    <TextUnit id="120" loc="117">οὐ γάρ τι σιγῇ διεπέρασας ̔Ελλάδα.</TextUnit>
    <TextUnit id="121" loc="118">ἐνταῦθ' ἀπώλες' ἄνδρας ̓Αργείων ἄκρους.</TextUnit>
    <TextUnit id="122" loc="119">τοιαῦθ' ὁ τλήμων πόλεμος ἐξεργάζεται.</TextUnit>
    <TextUnit id="123" loc="120">τούτους θανόντας ἦλθον ἐξαιτῶν πόλιν.</TextUnit>
    <TextUnit id="124" loc="121">κήρυξιν ̔Ερμοῦ πίσυνος, ὡς θάψῃς νεκρούς;</TextUnit>
    <TextUnit id="125" loc="122">κἄπειτά γ' οἱ κτανόντες οὐκ ἐῶσί με.</TextUnit>
    <TextUnit id="126" loc="123">τί γὰρ λέγουσιν, ὅσια χρῄζοντος σέθεν;</TextUnit>
    <TextUnit id="127" loc="124">τί δ'; εὐτυχοῦντες οὐκ ἐπίστανται φέρειν.</TextUnit>
    <TextUnit id="128" loc="125">ξύμβουλον οὖν μ' ἐπῆλθες; ἢ τίνος χάριν;</TextUnit>
    <TextUnit id="129" loc="126">κομίσαι σε, Θησεῦ, παῖδας ̓Αργείων θέλων.</TextUnit>
    <TextUnit id="130" loc="127">τὸ δ' ̓́Αργος ἡμῖν ποῦ 'στιν; ἢ κόμποι μάτην;</TextUnit>
    <TextUnit id="131" loc="128">σφαλέντες οἰχόμεσθα. πρὸς σὲ δ' ἥκομεν.</TextUnit>
    <TextUnit id="132" loc="129">ἰδίᾳ δοκῆσάν σοι τόδ' ἢ πάσῃ πόλει;</TextUnit>
    <TextUnit id="133" loc="130">πάντες ς' ἱκνοῦνται Δαναί̈δαι θάψαι νεκρούς.</TextUnit>
    <TextUnit id="134" loc="131">ἐκ τοῦ δ' ἐλαύνεις ἑπτὰ πρὸς Θήβας λόχους;</TextUnit>
    <TextUnit id="135" loc="132">δισσοῖσι γαμβροῖς τήνδε πορσύνων χάριν.</TextUnit>
    <TextUnit id="136" loc="133">τῷ δ' ἐξέδωκας παῖδας ̓Αργείων σέθεν;</TextUnit>
    <TextUnit id="137" loc="134">οὐκ ἐγγενῆ συνῆψα κηδείαν δόμοις.</TextUnit>
    <TextUnit id="138" loc="135">ἀλλὰ ξένοις ἔδωκας ̓Αργείας κόρας;</TextUnit>
    <TextUnit id="139" loc="136">Τυδεῖ γε Πολυνείκει τε τῷ Θηβαιγενεῖ.</TextUnit>
    <TextUnit id="140" loc="137">τίν' εἰς ἔρωτα τῆσδε κηδείας μολών;</TextUnit>
    <TextUnit id="141" loc="138">Φοίβου μ' ὑπῆλθε δυστόπαστ' αἰνίγματα.</TextUnit>
    <TextUnit id="142" loc="139">τί δ' εἶπ' ̓Απόλλων παρθένοις κραίνων γάμον;</TextUnit>
    <TextUnit id="143" loc="140">κάπρῳ με δοῦναι καὶ λέοντι παῖδ' ἐμώ.</TextUnit>
    <TextUnit id="144" loc="141">σὺ δ' ἐξελίσσεις πῶς θεοῦ θεσπίσματα;</TextUnit>
    <TextUnit id="145" loc="142">ἐλθόντε φυγάδε νυκτὸς εἰς ἐμὰς πύλας —</TextUnit>
    <TextUnit id="146" loc="143">τίς καὶ τίς; εἰπέ: δύο γὰρ ἐξαυδᾷς ἅμα.</TextUnit>
    <TextUnit id="147" loc="144">Τυδεὺς μάχην ξυνῆψε Πολυνείκης θ' ἅμα.</TextUnit>
    <TextUnit id="148" loc="145">ἦ τοῖσδ' ἔδωκας θηρσὶν ὣς κόρας σέθεν;</TextUnit>
    <TextUnit id="149" loc="146">μάχην γε δισσοῖν κνωδάλοιν ἀπεικάσας.</TextUnit>
    <TextUnit id="150" loc="147">ἦλθον δὲ δὴ πῶς πατρίδος ἐκλιπόνθ' ὅρους;</TextUnit>
    <TextUnit id="151" loc="148">Τυδεὺς μὲν αἷμα συγγενὲς φεύγων χθονός.</TextUnit>
    <TextUnit id="152" loc="149">ὁ δ' Οἰδίπου τί, τίνι τρόπῳ Θήβας λιπών;</TextUnit>
    <TextUnit id="153" loc="150">ἀραῖς πατρῴαις, μὴ κασίγνητον κτάνοι.</TextUnit>
    <TextUnit id="154" loc="151">σοφήν γ' ἔλεξας τήνδ' ἑκούσιον φυγήν.</TextUnit>
    <TextUnit id="155" loc="152">ἀλλ' οἱ μένοντες τοὺς ἀπόντας ἠδίκουν.</TextUnit>
    <TextUnit id="156" loc="153">οὔ πού σφ' ἀδελφὸς χρημάτων νοσφίζεται;</TextUnit>
    <TextUnit id="157" loc="154">ταύτῃ δικάζων ἦλθον: εἶτ' ἀπωλόμην.</TextUnit>
    <TextUnit id="158" loc="155">μάντεις δ' ἐπῆλθες ἐμπύρων τ' εἶδες φλόγα;</TextUnit>
    <TextUnit id="159" loc="156">οἴμοι; διώκεις μ' ᾗ μάλιστ' ἐγὼ 'σφάλην.</TextUnit>
    <TextUnit id="160" loc="157">οὐκ ἦλθες, ὡς ἔοικεν, εὐνοίᾳ θεῶν.</TextUnit>
    <TextUnit id="161" loc="158">τὸ δὲ πλέον, ἦλθον ̓Αμφιάρεώ γε πρὸς βίαν.</TextUnit>
    <TextUnit id="162" loc="159">οὕτω τὸ θεῖον ῥᾳδίως ἀπεστράφης;</TextUnit>
    <TextUnit id="163" loc="160">νέων γὰρ ἀνδρῶν θόρυβος ἐξέπλησσέ με.</TextUnit>
    <TextUnit id="164" loc="161">εὐψυχίαν ἔσπευσας ἀντ' εὐβουλίας.</TextUnit>
    <TextUnit id="165" loc="162">ὃ δή γε πολλοὺς ὤλεσε στρατηλάτας.</TextUnit>
    <TextUnit id="166" loc="163">ἀλλ', ὦ καθ' ̔Ελλάδ' ἀλκιμώτατον κάρα,</TextUnit>
    <TextUnit id="167" loc="164">ἄναξ ̓Αθηνῶν, ἐν μὲν αἰσχύναις ἔχω</TextUnit>
    <TextUnit id="168" loc="165">πίτνων πρὸς οὖδας γόνυ σὸν ἀμπίσχειν χερί,</TextUnit>
    <TextUnit id="169" loc="166">πολιὸς ἀνὴρ τύραννος εὐδαίμων πάρος:</TextUnit>
    <TextUnit id="170" loc="167">ὅμως δ' ἀνάγκη συμφοραῖς εἴκειν ἐμαῖς.</TextUnit>
    <TextUnit id="171" loc="168">σῶσον νεκρούς μοι, τἀμά τ' οἰκτίρας κακὰ</TextUnit>
    <TextUnit id="172" loc="169">καὶ τῶν θανόντων τάσδε μητέρας τέκνων,</TextUnit>
    <TextUnit id="173" loc="170">αἷς γῆρας ἥκει πολιὸν εἰς ἀπαιδίαν,</TextUnit>
    <TextUnit id="174" loc="171">ἐλθεῖν δ' ἔτλησαν δεῦρο καὶ ξένον πόδα</TextUnit>
    <TextUnit id="175" loc="172">θεῖναι μόλις γεραιὰ κινοῦσαι μέλη,</TextUnit>
    <TextUnit id="176" loc="173">πρεσβεύματ' οὐ Δήμητρος ἐς μυστήρια,</TextUnit>
    <TextUnit id="177" loc="174">ἀλλ' ὡς νεκροὺς θάψωσιν, ἃς αὐτὰς ἐχρῆν</TextUnit>
    <TextUnit id="178" loc="175">κείνων ταφείσας χερσὶν ὡραίων τυχεῖν.</TextUnit>
    <TextUnit id="179" loc="176">σοφὸν δὲ πενίαν τ' εἰσορᾶν τὸν ὄλβιον,</TextUnit>
    <TextUnit id="180" loc="177">πένητά τ' εἰς τοὺς πλουσίους ἀποβλέπειν</TextUnit>
    <TextUnit id="181" loc="178">ζηλοῦνθ', ἵν' αὐτὸν χρημάτων ἔρως ἔχῃ,</TextUnit>
    <TextUnit id="182" loc="179">τά τ' οἰκτρὰ τοὺς μὴ δυστυχεῖς δεδοικέναι.</TextUnit>
    <TextUnit id="183" loc="180">τόν θ' ὑμνοποιὸν αὐτὸς ἃν τίκτῃ μέλη</TextUnit>
    <TextUnit id="184" loc="181">χαίροντα τίκτειν: ἢν δὲ μὴ πάσχῃ τόδε,</TextUnit>
    <TextUnit id="185" loc="182">οὔτοι δύναιτ' ἂν οἴκοθέν γ' ἀτώμενος</TextUnit>
    <TextUnit id="186" loc="183">τέρπειν ἂν ἄλλους: οὐδὲ γὰρ δίκην ἔχει.</TextUnit>
    <TextUnit id="187" loc="184">τάχ' οὖν ἂν εἴποις: Πελοπίαν παρεὶς χθόνα</TextUnit>
    <TextUnit id="188" loc="185">πῶς ταῖς ̓Αθήναις τόνδε προστάσσεις πόνον;</TextUnit>
    <TextUnit id="189" loc="186">ἐγὼ δίκαιός εἰμ' ἀφηγεῖσθαι τάδε.</TextUnit>
    <TextUnit id="190" loc="187">Σπάρτη μὲν ὠμὴ καὶ πεποίκιλται τρόπους,</TextUnit>
    <TextUnit id="191" loc="188">τὰ δ' ἄλλα μικρὰ κἀσθενῆ: πόλις δὲ σὴ</TextUnit>
    <TextUnit id="192" loc="189">μόνη δύναιτ' ἂν τόνδ' ὑποστῆναι πόνον:</TextUnit>
    <TextUnit id="193" loc="190">τά τ' οἰκτρὰ γὰρ δέδορκε καὶ νεανίαν</TextUnit>
    <TextUnit id="194" loc="191">ἔχει σὲ ποιμέν' ἐσθλόν: οὗ χρείᾳ πόλεις</TextUnit>
    <TextUnit id="195" loc="192">πολλαὶ διώλοντ', ἐνδεεῖς στρατηλάτου.</TextUnit>
    <TextUnit id="196" loc="193">κἀγὼ τὸν αὐτὸν τῷδέ σοι λόγον λέγω,</TextUnit>
    <TextUnit id="197" loc="194">Θησεῦ, δι' οἴκτου τὰς ἐμὰς λαβεῖν τύχας.</TextUnit>
    <TextUnit id="198" loc="195">ἄλλοισι δὴ 'πόνης' ἁμιλληθεὶς λόγῳ</TextUnit>
    <TextUnit id="199" loc="196">τοιῷδ'. ἔλεξε γάρ τις ὡς τὰ χείρονα</TextUnit>
    <TextUnit id="200" loc="197">πλείω βροτοῖσίν ἐστι τῶν ἀμεινόνων:</TextUnit>
    <TextUnit id="201" loc="198">ἐγὼ δὲ τούτοις ἀντίαν γνώμην ἔχω,</TextUnit>
    <TextUnit id="202" loc="199">πλείω τὰ χρηστὰ τῶν κακῶν εἶναι βροτοῖς:</TextUnit>
    <TextUnit id="203" loc="200">εἰ μὴ γὰρ ἦν τόδ', οὐκ ἂν ἦμεν ἐν φάει.</TextUnit>
    <TextUnit id="204" loc="201">αἰνῶ δ' ὃς ἡμῖν βίοτον ἐκ πεφυρμένου</TextUnit>
    <TextUnit id="205" loc="202">καὶ θηριώδους θεῶν διεσταθμήσατο,</TextUnit>
    <TextUnit id="206" loc="203">πρῶτον μὲν ἐνθεὶς σύνεσιν, εἶτα δ' ἄγγελον</TextUnit>
    <TextUnit id="207" loc="204">γλῶσσαν λόγων δούς, ὥστε γιγνώσκειν ὄπα,</TextUnit>
    <TextUnit id="208" loc="205">τροφήν τε καρποῦ τῇ τροφῇ τ' ἀπ' οὐρανοῦ</TextUnit>
    <TextUnit id="209" loc="206">σταγόνας ὑδρηλάς, ὡς τά γ' ἐκ γαίας τρέφῃ</TextUnit>
    <TextUnit id="210" loc="207">ἄρδῃ τε νηδύν: πρὸς δὲ τοῖσι χείματος</TextUnit>
    <TextUnit id="211" loc="208">προβλήματ', αἶθρον ἐξαμύνασθαι θεοῦ,</TextUnit>
    <TextUnit id="212" loc="209">πόντου τε ναυστολήμαθ', ὡς διαλλαγὰς</TextUnit>
    <TextUnit id="213" loc="210">ἔχοιμεν ἀλλήλοισιν ὧν πένοιτο γῆ.</TextUnit>
    <TextUnit id="214" loc="211">ἃ δ' ἔστ' ἄσημα κοὐ σαφῶς γιγνώσκομεν,</TextUnit>
    <TextUnit id="215" loc="212">ἐς πῦρ βλέποντες καὶ κατὰ σπλάγχνων πτυχὰς</TextUnit>
    <TextUnit id="216" loc="213">μάντεις προσημαίνουσιν οἰωνῶν τ' ἄπο.</TextUnit>
    <TextUnit id="217" loc="214">ἆρ' οὐ τρυφῶμεν θεοῦ κατασκευὴν βίῳ</TextUnit>
    <TextUnit id="218" loc="215">δόντος τοιαύτην, οἷσιν οὐκ ἀρκεῖ τάδε;</TextUnit>
    <TextUnit id="219" loc="216">ἀλλ' ἡ φρόνησις τοῦ θεοῦ μεῖζον σθένειν</TextUnit>
    <TextUnit id="220" loc="217">ζητεῖ, τὸ γαῦρον δ' ἐν φρεσὶν κεκτημένοι</TextUnit>
    <TextUnit id="221" loc="218">δοκοῦμεν εἶναι δαιμόνων σοφώτεροι.</TextUnit>
    <TextUnit id="222" loc="219">ἧς καὶ σὺ φαίνῃ δεκάδος, οὐ σοφὸς γεγώς,</TextUnit>
    <TextUnit id="223" loc="220">ὅστις κόρας μὲν θεσφάτοις Φοίβου ζυγεὶς</TextUnit>
    <TextUnit id="224" loc="221">ξένοισιν ὧδ' ἔδωκας ὡς ζώντων θεῶν,</TextUnit>
    <TextUnit id="225" loc="222">λαμπρὸν δὲ θολερῷ δῶμα συμμείξας τὸ σὸν</TextUnit>
    <TextUnit id="226" loc="223">ἥλκωσας οἴκους: χρῆν γὰρ οὐδὲ σώματα</TextUnit>
    <TextUnit id="227" loc="224">ἄδικα δικαίοις τὸν σοφὸν συμμιγνύναι,</TextUnit>
    <TextUnit id="228" loc="225">εὐδαιμονοῦντας δ' ἐς δόμους κτᾶσθαι φίλους.</TextUnit>
    <TextUnit id="229" loc="226">κοινὰς γὰρ ὁ θεὸς τὰς τύχας ἡγούμενος</TextUnit>
    <TextUnit id="230" loc="227">τοῖς τοῦ νοσοῦντος πήμασιν διώλεσε</TextUnit>
    <TextUnit id="231" loc="228">τὸν συννοσοῦντα κοὐδὲν ἠδικηκότα.</TextUnit>
    <TextUnit id="232" loc="229">ἐς δὲ στρατείαν πάντας ̓Αργείους ἄγων,</TextUnit>
    <TextUnit id="233" loc="230">μάντεων λεγόντων θέσφατ', εἶτ' ἀτιμάσας</TextUnit>
    <TextUnit id="234" loc="231">βίᾳ παρελθὼν θεοὺς ἀπώλεσας πόλιν,</TextUnit>
    <TextUnit id="235" loc="232">νέοις παραχθείς, οἵτινες τιμώμενοι</TextUnit>
    <TextUnit id="236" loc="233">χαίρουσι πολέμους τ' αὐξάνους' ἄνευ δίκης,</TextUnit>
    <TextUnit id="237" loc="234">φθείροντες ἀστούς, ὁ μὲν ὅπως στρατηλατῇ,</TextUnit>
    <TextUnit id="238" loc="235">ὁ δ' ὡς ὑβρίζῃ δύναμιν ἐς χεῖρας λαβών,</TextUnit>
    <TextUnit id="239" loc="236">ἄλλος δὲ κέρδους οὕνεκ', οὐκ ἀποσκοπῶν</TextUnit>
    <TextUnit id="240" loc="237">τὸ πλῆθος εἴ τι βλάπτεται πάσχον τάδε.</TextUnit>
    <TextUnit id="241" loc="238">τρεῖς γὰρ πολιτῶν μερίδες: οἳ μὲν ὄλβιοι</TextUnit>
    <TextUnit id="242" loc="239">ἀνωφελεῖς τε πλειόνων τ' ἐρῶς' ἀεί:</TextUnit>
    <TextUnit id="243" loc="240">οἳ δ' οὐκ ἔχοντες καὶ σπανίζοντες βίου</TextUnit>
    <TextUnit id="244" loc="241">δεινοί, νέμοντες τῷ φθόνῳ πλέον μέρος,</TextUnit>
    <TextUnit id="245" loc="242">ἐς τοὺς ἔχοντας κέντρ' ἀφιᾶσιν κακά,</TextUnit>
    <TextUnit id="246" loc="243">γλώσσαις πονηρῶν προστατῶν φηλούμενοι:</TextUnit>
    <TextUnit id="247" loc="244">τριῶν δὲ μοιρῶν ἡ 'ν μέσῳ σῴζει πόλεις,</TextUnit>
    <TextUnit id="248" loc="245">κόσμον φυλάσσους' ὅντιν' ἂν τάξῃ πόλις.</TextUnit>
    <TextUnit id="249" loc="246">κἄπειτ' ἐγώ σοι σύμμαχος γενήσομαι;</TextUnit>
    <TextUnit id="250" loc="247">τί πρὸς πολίτας τοὺς ἐμοὺς λέγων καλόν;</TextUnit>
    <TextUnit id="251" loc="248">χαίρων ἴθ': εἰ γὰρ μὴ βεβούλευσαι καλῶς,</TextUnit>
    <TextUnit id="252" loc="249">αὐτὸς πιέζειν τὴν τύχην, ἡμᾶς δ' ἐᾶν.</TextUnit>
    <TextUnit id="253" loc="250">ἥμαρτεν: ἐν νέοισι δ' ἀνθρώπων τόδε</TextUnit>
    <TextUnit id="254" loc="251">ἔνεστι: συγγνώμην δὲ τῷδ' ἔχειν χρεών.</TextUnit>
    <TextUnit id="255" loc="252">ἀλλ' ὡς ἰατρὸν τῶνδ', ἄναξ, ἀφίγμεθα.</TextUnit>
    <TextUnit id="256" loc="253">οὔτοι δικαστήν ς' εἱλόμην ἐμῶν κακῶν</TextUnit>
    <TextUnit id="257" loc="254">οὐδ', εἴ τι πράξας μὴ καλῶς εὑρίσκομαι,</TextUnit>
    <TextUnit id="258" loc="255">τούτων κολαστὴν κἀπιτιμητήν, ἄναξ,</TextUnit>
    <TextUnit id="259" loc="256">ἀλλ' ὡς ὀναίμην. εἰ δὲ μὴ βούλῃ τάδε,</TextUnit>
    <TextUnit id="260" loc="257">στέργειν ἀνάγκη τοῖσι σοῖς: τί γὰρ πάθω;</TextUnit>
    <TextUnit id="261" loc="258">ἄγ', ὦ γεραιαί, στείχετε, γλαυκὴν χλόην</TextUnit>
    <TextUnit id="262" loc="259">αὐτοῦ λιποῦσαι, φυλλάδος καταστροφῇ</TextUnit>
    <TextUnit id="263" loc="260">θεούς τε καὶ γῆν τήν τε πυρφόρον θεὰν</TextUnit>
    <TextUnit id="264" loc="261">Δήμητρα θέμεναι μάρτυρ' ἡλίου τε φῶς,</TextUnit>
    <TextUnit id="265" loc="262">ὡς οὐδὲν ἡμῖν ἤρκεσαν λιταὶ θεῶν.</TextUnit>
    <TextUnit id="266" loc="264">ὃς Πέλοπος ἦν παῖς, Πελοπίας δ' ἡμεῖς χθονὸς</TextUnit>
    <TextUnit id="267" loc="265">ταὐτὸν πατρῷον αἷμα σοὶ κεκτήμεθα.</TextUnit>
    <TextUnit id="268" loc="265">τί δρᾷς; προδώσεις ταῦτα κἀκβαλεῖς χθονὸς</TextUnit>
    <TextUnit id="269" loc="266">γραῦς οὐ τυχούσας οὐδὲν ὧν αὐτὰς ἐχρῆν;</TextUnit>
    <TextUnit id="270" loc="267">μὴ δῆτ': ἔχει γὰρ καταφυγὴν θὴρ μὲν πέτραν,</TextUnit>
    <TextUnit id="271" loc="268">δοῦλος δὲ βωμοὺς θεῶν, πόλις δὲ πρὸς πόλιν</TextUnit>
    <TextUnit id="272" loc="269">ἔπτηξε χειμασθεῖσα: τῶν γὰρ ἐν βροτοῖς</TextUnit>
    <TextUnit id="273" loc="270">οὐκ ἔστιν οὐδὲν διὰ τέλους εὐδαιμονοῦν.</TextUnit>
    <TextUnit id="274" loc="271">βᾶθι, τάλαιν', ἱερῶν δαπέδων ἄπο Περσεφονείας,</TextUnit>
    <TextUnit id="275" loc="272">βᾶθι καὶ ἀντίασον γονάτων ἔπι χεῖρα βαλοῦσα,</TextUnit>
    <TextUnit id="276" loc="273">τέκνων τεθνεώτων κομίσαι δέμας, ὦ μελέα 'γώ,</TextUnit>
    <TextUnit id="277" loc="274">οὓς ὑπὸ τείχεσι Καδμείοισιν ἀπώλεσα κούρους.</TextUnit>
    <TextUnit id="278" loc="275">ἰώ μοι: λάβετε φέρετε πέμπετε κρίνετε ταλαίνας χέρας γεραιάς.</TextUnit>
    <TextUnit id="279" loc="276">πρός σε γενειάδος, ὦ φίλος, ὦ δοκιμώτατος ̔Ελλάδι,</TextUnit>
    <TextUnit id="280" loc="279">ἄντομαι ἀμφιπίτνουσα τὸ σὸν γόνυ καὶ χέρα δειλαία:</TextUnit>
    <TextUnit id="281" loc="280">οἴκτισαι ἀμφὶ τέκνων μ' †ἱκέταν ἤ τιν'† ἀλάταν</TextUnit>
    <TextUnit id="282" loc="281">οἰκτρὸν ἰήλεμον οἰκτρὸν ἱεῖσαν.</TextUnit>
    <TextUnit id="283" loc="282">μηδ' ἀτάφους, τέκνον, ἐν χθονὶ Κάδμου χάρματα θηρῶν</TextUnit>
    <TextUnit id="284" loc="283">παῖδας ἐν ἁλικίᾳ τᾷ σᾷ κατίδῃς, ἱκετεύω.</TextUnit>
    <TextUnit id="285" loc="284">βλέψον ἐμῶν βλεφάρων ἔπι δάκρυον, ἃ περὶ σοῖσι</TextUnit>
    <TextUnit id="286" loc="285">γούνασιν ὧδε πίτνω τέκνοις τάφον ἐξανύσασθαι.</TextUnit>
    <TextUnit id="287" loc="286">μῆτερ, τί κλαίεις λέπτ' ἐπ' ὀμμάτων φάρη</TextUnit>
    <TextUnit id="288" loc="287">βαλοῦσα τῶν σῶν; ἆρα δυστήνους γόους</TextUnit>
    <TextUnit id="289" loc="288">κλύουσα τῶνδε; κἀμὲ γὰρ διῆλθέ τι.</TextUnit>
    <TextUnit id="290" loc="289">ἔπαιρε λευκὸν κρᾶτα, μὴ δακρυρρόει</TextUnit>
    <TextUnit id="291" loc="290">σεμναῖσι Δηοῦς ἐσχάραις παρημένη.</TextUnit>
    <TextUnit id="292" loc="291">αἰαῖ.    τὰ τούτων οὐχὶ σοὶ στενακτέον.</TextUnit>
    <TextUnit id="293" loc="292">ὦ τλήμονες γυναῖκες.    οὐ σὺ τῶνδ' ἔφυς.</TextUnit>
    <TextUnit id="294" loc="293">εἴπω τι, τέκνον, σοί τε καὶ πόλει καλόν;</TextUnit>
    <TextUnit id="295" loc="294">ὡς πολλά γ' ἐστὶ κἀπὸ θηλειῶν σοφά.</TextUnit>
    <TextUnit id="296" loc="295">ἀλλ' εἰς ὄκνον μοι μῦθος ὃν κεύθω φέρει.</TextUnit>
    <TextUnit id="297" loc="296">αἰσχρόν γ' ἔλεξας, χρήστ' ἔπη κρύπτειν φίλοις.</TextUnit>
    <TextUnit id="298" loc="297">οὔτοι σιωπῶς' εἶτα μέμψομαί ποτε</TextUnit>
    <TextUnit id="299" loc="298">τὴν νῦν σιωπὴν ὡς ἐσιγήθη κακῶς,</TextUnit>
    <TextUnit id="300" loc="299">οὐδ' ὡς ἀχρεῖον τὰς γυναῖκας εὖ λέγειν</TextUnit>
    <TextUnit id="301" loc="300">δείσας' ἀφήσω τῷ φόβῳ τοὐμὸν καλόν.</TextUnit>
    <TextUnit id="302" loc="301">ἐγὼ δέ ς', ὦ παῖ, πρῶτα μὲν τὰ τῶν θεῶν</TextUnit>
    <TextUnit id="303" loc="302">σκοπεῖν κελεύω μὴ σφαλῇς ἀτιμάσας:</TextUnit>
    <TextUnit id="304" loc="303">τἄλλ' εὖ φρονῶν γάρ, ἐν μόνῳ τούτῳ 'σφάλης.</TextUnit>
    <TextUnit id="305" loc="304">πρὸς τοῖσδε δ', εἰ μὲν μὴ ἀδικουμένοις ἐχρῆν</TextUnit>
    <TextUnit id="306" loc="305">τολμηρὸν εἶναι, κάρτ' ἂν εἶχον ἡσύχως:</TextUnit>
    <TextUnit id="307" loc="306">νῦν δ' ἴσθι σοί τε τοῦθ' ὅσην τιμὴν φέρει,</TextUnit>
    <TextUnit id="308" loc="307">κἀμοὶ παραινεῖν οὐ φόβον φέρει, τέκνον,</TextUnit>
    <TextUnit id="309" loc="308">ἄνδρας βιαίους καὶ κατείργοντας νεκροὺς</TextUnit>
    <TextUnit id="310" loc="309">τάφου τε μοίρας καὶ κτερισμάτων λαχεῖν</TextUnit>
    <TextUnit id="311" loc="310">ἐς τήνδ' ἀνάγκην σῇ καταστῆσαι χερί,</TextUnit>
    <TextUnit id="312" loc="311">νόμιμά τε πάσης συγχέοντας ̔Ελλάδος</TextUnit>
    <TextUnit id="313" loc="312">παῦσαι: τὸ γάρ τοι συνέχον ἀνθρώπων πόλεις</TextUnit>
    <TextUnit id="314" loc="313">τοῦτ' ἔσθ', ὅταν τις τοὺς νόμους σῴζῃ καλῶς.</TextUnit>
    <TextUnit id="315" loc="314">ἐρεῖ δὲ δή τις ὡς ἀνανδρίᾳ χερῶν,</TextUnit>
    <TextUnit id="316" loc="315">πόλει παρόν σοι στέφανον εὐκλείας λαβεῖν,</TextUnit>
    <TextUnit id="317" loc="316">δείσας ἀπέστης, καὶ συὸς μὲν ἀγρίου</TextUnit>
    <TextUnit id="318" loc="317">ἀγῶνος ἥψω φαῦλον ἀθλήσας πόνον,</TextUnit>
    <TextUnit id="319" loc="318">οὗ δ' ἐς κράνος βλέψαντα καὶ λόγχης ἀκμὴν</TextUnit>
    <TextUnit id="320" loc="319">χρῆν ἐκπονῆσαι, δειλὸς ὢν ἐφηυρέθης.</TextUnit>
    <TextUnit id="321" loc="320">μὴ δῆτ' ἐμός γ' ὤν, ὦ τέκνον, δράσῃς τάδε.</TextUnit>
    <TextUnit id="322" loc="321">ὁρᾷς, ἄβουλος ὡς κεκερτομημένη</TextUnit>
    <TextUnit id="323" loc="322">τοῖς κερτομοῦσι γοργὸν ὄμμ' ἀναβλέπει</TextUnit>
    <TextUnit id="324" loc="323">σὴ πατρίς; ἐν γὰρ τοῖς πόνοισιν αὔξεται:</TextUnit>
    <TextUnit id="325" loc="324">αἱ δ' ἥσυχοι σκοτεινὰ πράσσουσαι πόλεις</TextUnit>
    <TextUnit id="326" loc="325">σκοτεινὰ καὶ βλέπουσιν εὐλαβούμεναι.</TextUnit>
    <TextUnit id="327" loc="326">οὐκ εἶ νεκροῖσι καὶ γυναιξὶν ἀθλίαις</TextUnit>
    <TextUnit id="328" loc="327">προσωφελήσων, ὦ τέκνον, κεχρημέναις;</TextUnit>
    <TextUnit id="329" loc="328">ὡς οὔτε ταρβῶ σὺν δίκῃ ς' ὁρμώμενον,</TextUnit>
    <TextUnit id="330" loc="329">Κάδμου θ' ὁρῶσα λαὸν εὖ πεπραγότα,</TextUnit>
    <TextUnit id="331" loc="330">ἔτ' αὐτὸν ἄλλα βλήματ' ἐν κύβοις βαλεῖν</TextUnit>
    <TextUnit id="332" loc="331">πέποιθ': ὁ γὰρ θεὸς πάντ' ἀναστρέφει πάλιν.</TextUnit>
    <TextUnit id="333" loc="332">ὦ φιλτάτη μοι, τῷδέ τ' εἴρηκας καλῶς</TextUnit>
    <TextUnit id="334" loc="333">κἀμοί: διπλοῦν δὲ χάρμα γίγνεται τόδε.</TextUnit>
    <TextUnit id="335" loc="334">ἐμοὶ λόγοι μέν, μῆτερ, οἱ λελεγμένοι</TextUnit>
    <TextUnit id="336" loc="335">ὀρθῶς ἔχους' ἐς τόνδε, κἀπεφηνάμην</TextUnit>
    <TextUnit id="337" loc="336">γνώμην ὑφ' οἵων ἐσφάλη βουλευμάτων:</TextUnit>
    <TextUnit id="338" loc="337">ὁρῶ δὲ κἀγὼ ταῦθ' ἅπερ με νουθετεῖς,</TextUnit>
    <TextUnit id="339" loc="338">ὡς τοῖς ἐμοῖσιν οὐχὶ πρόσφορον τρόποις</TextUnit>
    <TextUnit id="340" loc="339">φεύγειν τὰ δεινά. πολλὰ γὰρ δράσας καλὰ</TextUnit>
    <TextUnit id="341" loc="340">ἔθος τόδ' εἰς ̔́Ελληνας ἐξελεξάμην,</TextUnit>
    <TextUnit id="342" loc="341">ἀεὶ κολαστὴς τῶν κακῶν καθεστάναι.</TextUnit>
    <TextUnit id="343" loc="342">οὔκουν ἀπαυδᾶν δυνατόν ἐστί μοι πόνους.</TextUnit>
    <TextUnit id="344" loc="343">τί γάρ μ' ἐροῦσιν οἵ γε δυσμενεῖς βροτῶν,</TextUnit>
    <TextUnit id="345" loc="344">ὅθ' ἡ τεκοῦσα χὑπερορρωδοῦς' ἐμοῦ</TextUnit>
    <TextUnit id="346" loc="345">πρώτη κελεύεις τόνδ' ὑποστῆναι πόνον;</TextUnit>
    <TextUnit id="347" loc="346">δράσω τάδ': εἶμι καὶ νεκροὺς ἐκλύσομαι</TextUnit>
    <TextUnit id="348" loc="347">λόγοισι πείθων: εἰ δὲ μή, βίᾳ δορὸς</TextUnit>
    <TextUnit id="349" loc="348">ἤδη τόδ' ἔσται κοὐχὶ σὺν φθόνῳ θεῶν.</TextUnit>
    <TextUnit id="350" loc="349">δόξαι δὲ χρῄζω καὶ πόλει πάσῃ τόδε.</TextUnit>
    <TextUnit id="351" loc="350">δόξει δ' ἐμοῦ θέλοντος: ἀλλὰ τοῦ λόγου</TextUnit>
    <TextUnit id="352" loc="351">προσδοὺς ἔχοιμ' ἂν δῆμον εὐμενέστερον.</TextUnit>
    <TextUnit id="353" loc="352">καὶ γὰρ κατέστης' αὐτὸν ἐς μοναρχίαν</TextUnit>
    <TextUnit id="354" loc="353">ἐλευθερώσας τήνδ' ἰσόψηφον πόλιν.</TextUnit>
    <TextUnit id="355" loc="354">λαβὼν δ' ̓́Αδραστον δεῖγμα τῶν ἐμῶν λόγων</TextUnit>
    <TextUnit id="356" loc="355">ἐς πλῆθος ἀστῶν εἶμι: καὶ πείσας τάδε,</TextUnit>
    <TextUnit id="357" loc="356">λεκτοὺς ἀθροίσας δεῦρ' ̓Αθηναίων κόρους</TextUnit>
    <TextUnit id="358" loc="357">ἥξω: παρ' ὅπλοις θ' ἥμενος πέμψω λόγους</TextUnit>
    <TextUnit id="359" loc="358">Κρέοντι νεκρῶν σώματ' ἐξαιτούμενος.</TextUnit>
    <TextUnit id="360" loc="359">ἀλλ', ὦ γεραιαί, σέμν' ἀφαιρεῖτε στέφη</TextUnit>
    <TextUnit id="361" loc="360">μητρός, πρὸς οἴκους ὥς νιν Αἰγέως ἄγω,</TextUnit>
    <TextUnit id="362" loc="361">φίλην προσάψας χεῖρα: τοῖς τεκοῦσι γὰρ</TextUnit>
    <TextUnit id="363" loc="362">δύστηνος ὅστις μὴ ἀντιδουλεύει τέκνων —</TextUnit>
    <TextUnit id="364" loc="363">κάλλιστον ἔρανον: δοὺς γὰρ ἀντιλάζυται</TextUnit>
    <TextUnit id="365" loc="364">παίδων παρ' αὑτοῦ τοιάδ' ἃν τοκεῦσι δῷ.</TextUnit>
    <TextUnit id="366" loc="365">ἱππόβοτον ̓́Αργος, ὦ πάτριον ἐμὸν πέδον,</TextUnit>
    <TextUnit id="367" loc="366">ἐκλύετε τάδ', ἐκλύετε</TextUnit>
    <TextUnit id="368" loc="367">ἄνακτος ὅσια περὶ θεοὺς</TextUnit>
    <TextUnit id="369" loc="368">καὶ μεγάλα Πελασγίᾳ</TextUnit>
    <TextUnit id="370" loc="368b">καὶ κατ' ̓́Αργος.</TextUnit>
    <TextUnit id="371" loc="369">εἰ γὰρ ἐπὶ τέρμα καὶ τὸ πλέον ἐμῶν κακῶν</TextUnit>
    <TextUnit id="372" loc="370">ἱκόμενος ἔτι ματέρος</TextUnit>
    <TextUnit id="373" loc="371">ἄγαλμα φόνιον ἐξέλοι,</TextUnit>
    <TextUnit id="374" loc="372">γᾶν δὲ φίλιον ̓Ινάχου</TextUnit>
    <TextUnit id="375" loc="372b">θεῖτ' ὀνήσας.</TextUnit>
    <TextUnit id="376" loc="373">καλὸν δ' ἄγαλμα πόλεσιν εὐσεβὴς πόνος</TextUnit>
    <TextUnit id="377" loc="374">χάριν τ' ἔχει τὰν ἐς αἰεί.</TextUnit>
    <TextUnit id="378" loc="375">τί μοι πόλις κρανεῖ ποτ'; ἆρα φίλιά μοι</TextUnit>
    <TextUnit id="379" loc="376">τεμεῖ, καὶ τέκνοις ταφὰς ληψόμεσθα;</TextUnit>
    <TextUnit id="380" loc="377">ἄμυνε ματρί, πόλις, ἄμυνε, Παλλάδος,</TextUnit>
    <TextUnit id="381" loc="378">νόμους βροτῶν μὴ μιαίνειν.</TextUnit>
    <TextUnit id="382" loc="379">σύ τοι σέβεις δίκαν, τὸ δ' ἧσσον ἀδικίᾳ</TextUnit>
    <TextUnit id="383" loc="380">νέμεις, δυστυχῆ τ' ἀεὶ πάντα ῥύῃ.</TextUnit>
    <TextUnit id="384" loc="381">τέχνην μὲν αἰεὶ τήνδ' ἔχων ὑπηρετεῖς</TextUnit>
    <TextUnit id="385" loc="382">πόλει τε κἀμοί, διαφέρων κηρύγματα:</TextUnit>
    <TextUnit id="386" loc="383">ἐλθὼν δ' ὑπέρ τ' ̓Ασωπὸν ̓Ισμηνοῦ θ' ὕδωρ</TextUnit>
    <TextUnit id="387" loc="384">σεμνῷ τυράννῳ φράζε Καδμείων τάδε:</TextUnit>
    <TextUnit id="388" loc="385">Θησεύς ς' ἀπαιτεῖ πρὸς χάριν θάψαι νεκρούς,</TextUnit>
    <TextUnit id="389" loc="386">συγγείτον' οἰκῶν γαῖαν, ἀξιῶν τυχεῖν,</TextUnit>
    <TextUnit id="390" loc="387">φίλον τε θέσθαι πάντ' ̓Ερεχθειδῶν λεών.</TextUnit>
    <TextUnit id="391" loc="388">κἂν μὲν θέλωσιν, αἰνέσας παλίσσυτος</TextUnit>
    <TextUnit id="392" loc="389">στεῖχ': ἢν δ' ἀπιστῶς', οἵδε δεύτεροι λόγοι:</TextUnit>
    <TextUnit id="393" loc="390">Κῶμον δέχεσθαι τὸν ἐμὸν ἀσπιδηφόρον.</TextUnit>
    <TextUnit id="394" loc="391">στρατὸς δὲ θάσσει κἀξετάζεται παρὼν</TextUnit>
    <TextUnit id="395" loc="392">Καλλίχορον ἀμφὶ σεμνὸν εὐτρεπὴς ὅδε.</TextUnit>
    <TextUnit id="396" loc="393">καὶ μὴν ἑκοῦσά γ' ἀσμένη τ' ἐδέξατο</TextUnit>
    <TextUnit id="397" loc="394">πόλις πόνον τόνδ', ὡς θέλοντά μ' ᾔσθετο.</TextUnit>
    <TextUnit id="398" loc="395">ἔα: λόγων τίς ἐμποδὼν ὅδ' ἔρχεται;</TextUnit>
    <TextUnit id="399" loc="396">Καδμεῖος, ὡς ἔοικεν οὐ σάφ' εἰδότι,</TextUnit>
    <TextUnit id="400" loc="397">κῆρυξ. ἐπίσχες, ἤν ς' ἀπαλλάξῃ πόνου</TextUnit>
    <TextUnit id="401" loc="398">μολὼν ὕπαντα τοῖς ἐμοῖς βουλεύμασιν.</TextUnit>
    <TextUnit id="402" loc="399">τίς γῆς τύραννος; πρὸς τίν' ἀγγεῖλαί με χρὴ</TextUnit>
    <TextUnit id="403" loc="400">λόγους Κρέοντος, ὃς κρατεῖ Κάδμου χθονὸς</TextUnit>
    <TextUnit id="404" loc="401">̓Ετεοκλέους θανόντος ἀμφ' ἑπταστόμους</TextUnit>
    <TextUnit id="405" loc="402">πύλας ἀδελφῇ χειρὶ Πολυνείκους ὕπο;</TextUnit>
    <TextUnit id="406" loc="403">πρῶτον μὲν ἤρξω τοῦ λόγου ψευδῶς, ξένε,</TextUnit>
    <TextUnit id="407" loc="404">ζητῶν τύραννον ἐνθάδ': οὐ γὰρ ἄρχεται</TextUnit>
    <TextUnit id="408" loc="405">ἑνὸς πρὸς ἀνδρός, ἀλλ' ἐλευθέρα πόλις.</TextUnit>
    <TextUnit id="409" loc="406">δῆμος δ' ἀνάσσει διαδοχαῖσιν ἐν μέρει</TextUnit>
    <TextUnit id="410" loc="407">ἐνιαυσίαισιν, οὐχὶ τῷ πλούτῳ διδοὺς</TextUnit>
    <TextUnit id="411" loc="408">τὸ πλεῖστον, ἀλλὰ χὡ πένης ἔχων ἴσον.</TextUnit>
    <TextUnit id="412" loc="409">ἓν μὲν τόδ' ἡμῖν ὥσπερ ἐν πεσσοῖς δίδως</TextUnit>
    <TextUnit id="413" loc="410">κρεῖσσον: πόλις γὰρ ἧς ἐγὼ πάρειμ' ἄπο</TextUnit>
    <TextUnit id="414" loc="411">ἑνὸς πρὸς ἀνδρός, οὐκ ὄχλῳ κρατύνεται:</TextUnit>
    <TextUnit id="415" loc="412">οὐδ' ἔστιν αὐτὴν ὅστις ἐκχαυνῶν λόγοις</TextUnit>
    <TextUnit id="416" loc="413">πρὸς κέρδος ἴδιον ἄλλοτ' ἄλλοσε στρέφει,</TextUnit>
    <TextUnit id="417" loc="414">τὸ δ' αὐτίχ' ἡδὺς καὶ διδοὺς πολλὴν χάριν,</TextUnit>
    <TextUnit id="418" loc="415">ἐσαῦθις ἔβλαψ', εἶτα διαβολαῖς νέαις</TextUnit>
    <TextUnit id="419" loc="416">κλέψας τὰ πρόσθε σφάλματ' ἐξέδυ δίκης.</TextUnit>
    <TextUnit id="420" loc="417">ἄλλως τε πῶς ἂν μὴ διορθεύων λόγους</TextUnit>
    <TextUnit id="421" loc="418">ὀρθῶς δύναιτ' ἂν δῆμος εὐθύνειν πόλιν;</TextUnit>
    <TextUnit id="422" loc="419">ὁ γὰρ χρόνος μάθησιν ἀντὶ τοῦ τάχους</TextUnit>
    <TextUnit id="423" loc="420">κρείσσω δίδωσι. γαπόνος δ' ἀνὴρ πένης,</TextUnit>
    <TextUnit id="424" loc="421">εἰ καὶ γένοιτο μὴ ἀμαθής, ἔργων ὕπο</TextUnit>
    <TextUnit id="425" loc="422">οὐκ ἂν δύναιτο πρὸς τὰ κοίν' ἀποβλέπειν.</TextUnit>
    <TextUnit id="426" loc="423">ἦ δὴ νοσῶδες τοῦτο τοῖς ἀμείνοσιν,</TextUnit>
    <TextUnit id="427" loc="424">ὅταν πονηρὸς ἀξίωμ' ἀνὴρ ἔχῃ</TextUnit>
    <TextUnit id="428" loc="425">γλώσσῃ κατασχὼν δῆμον, οὐδὲν ὢν τὸ πρίν.</TextUnit>
    <TextUnit id="429" loc="426">κομψός γ' ὁ κῆρυξ καὶ παρεργάτης λόγων.</TextUnit>
    <TextUnit id="430" loc="427">ἐπεὶ δ' ἀγῶνα καὶ σὺ τόνδ' ἠγωνίσω,</TextUnit>
    <TextUnit id="431" loc="428">ἄκου': ἅμιλλαν γὰρ σὺ προύθηκας λόγων.</TextUnit>
    <TextUnit id="432" loc="429">οὐδὲν τυράννου δυσμενέστερον πόλει,</TextUnit>
    <TextUnit id="433" loc="430">ὅπου τὸ μὲν πρώτιστον οὐκ εἰσὶν νόμοι</TextUnit>
    <TextUnit id="434" loc="431">κοινοί, κρατεῖ δ' εἷς τὸν νόμον κεκτημένος</TextUnit>
    <TextUnit id="435" loc="432">αὐτὸς παρ' αὑτῷ: καὶ τόδ' οὐκέτ' ἔστ' ἴσον.</TextUnit>
    <TextUnit id="436" loc="433">γεγραμμένων δὲ τῶν νόμων ὅ τ' ἀσθενὴς</TextUnit>
    <TextUnit id="437" loc="434">ὁ πλούσιός τε τὴν δίκην ἴσην ἔχει,</TextUnit>
    <TextUnit id="438" loc="435">ἔστιν δ' ἐνισπεῖν τοῖσιν ἀσθενεστέροις</TextUnit>
    <TextUnit id="439" loc="436">τὸν εὐτυχοῦντα ταὔθ', ὅταν κλύῃ κακῶς,</TextUnit>
    <TextUnit id="440" loc="437">νικᾷ δ' ὁ μείων τὸν μέγαν δίκαι' ἔχων.</TextUnit>
    <TextUnit id="441" loc="438">τοὐλεύθερον δ' ἐκεῖνο: Τίς θέλει πόλει</TextUnit>
    <TextUnit id="442" loc="439">χρηστόν τι βούλευμ' ἐς μέσον φέρειν ἔχων;</TextUnit>
    <TextUnit id="443" loc="440">καὶ ταῦθ' ὁ χρῄζων λαμπρός ἐσθ', ὁ μὴ θέλων</TextUnit>
    <TextUnit id="444" loc="441">σιγᾷ. τί τούτων ἔστ' ἰσαίτερον πόλει;</TextUnit>
    <TextUnit id="445" loc="442">καὶ μὴν ὅπου γε δῆμος αὐθέντης χθονός,</TextUnit>
    <TextUnit id="446" loc="443">ὑποῦσιν ἀστοῖς ἥδεται νεανίαις:</TextUnit>
    <TextUnit id="447" loc="444">ἀνὴρ δὲ βασιλεὺς ἐχθρὸν ἡγεῖται τόδε,</TextUnit>
    <TextUnit id="448" loc="445">καὶ τοὺς ἀρίστους οὕς τ' ἂν ἡγῆται φρονεῖν</TextUnit>
    <TextUnit id="449" loc="446">κτείνει, δεδοικὼς τῆς τυραννίδος πέρι.</TextUnit>
    <TextUnit id="450" loc="447">πῶς οὖν ἔτ' ἂν γένοιτ' ἂν ἰσχυρὰ πόλις,</TextUnit>
    <TextUnit id="451" loc="448">ὅταν τις ὡς λειμῶνος ἠρινοῦ στάχυν</TextUnit>
    <TextUnit id="452" loc="449">τόλμας ἀφαιρῇ κἀπολωτίζῃ νέους;</TextUnit>
    <TextUnit id="453" loc="450">κτᾶσθαι δὲ πλοῦτον καὶ βίον τί δεῖ τέκνοις</TextUnit>
    <TextUnit id="454" loc="451">ὡς τῷ τυράννῳ πλείον' ἐκμοχθῇ βίον;</TextUnit>
    <TextUnit id="455" loc="452">ἢ παρθενεύειν παῖδας ἐν δόμοις καλῶς,</TextUnit>
    <TextUnit id="456" loc="453">τερπνὰς τυράννοις ἡδονάς, ὅταν θέλῃ,</TextUnit>
    <TextUnit id="457" loc="454">δάκρυα δ' ἑτοιμάζουσι; μὴ ζῴην ἔτι,</TextUnit>
    <TextUnit id="458" loc="455">εἰ τἀμὰ τέκνα πρὸς βίαν νυμφεύσεται.</TextUnit>
    <TextUnit id="459" loc="456">καὶ ταῦτα μὲν δὴ πρὸς τὰ σὰ ἐξηκόντισα.</TextUnit>
    <TextUnit id="460" loc="457">ἥκεις δὲ δὴ τί τῆσδε γῆς κεχρημένος;</TextUnit>
    <TextUnit id="461" loc="458">κλαίων γ' ἂν ἦλθες, εἴ σε μὴ '†πεμψεν πόλις,</TextUnit>
    <TextUnit id="462" loc="459">περισσὰ φωνῶν: τὸν γὰρ ἄγγελον χρεὼν</TextUnit>
    <TextUnit id="463" loc="460">λέξανθ' ὅς' ἂν τάξῃ τις ὡς τάχος πάλιν</TextUnit>
    <TextUnit id="464" loc="461">χωρεῖν. τὸ λοιπὸν δ' εἰς ἐμὴν πόλιν Κρέων</TextUnit>
    <TextUnit id="465" loc="462">ἧσσον λάλον σου πεμπέτω τιν' ἄγγελον.</TextUnit>
    <TextUnit id="466" loc="463">φεῦ φεῦ: κακοῖσιν ὡς ὅταν δαίμων διδῷ</TextUnit>
    <TextUnit id="467" loc="464">καλῶς, ὑβρίζους' ὡς ἀεὶ πράξοντες εὖ.</TextUnit>
    <TextUnit id="468" loc="465">λέγοιμ' ἂν ἤδη. τῶν μὲν ἠγωνισμένων</TextUnit>
    <TextUnit id="469" loc="466">σοὶ μὲν δοκείτω ταῦτ', ἐμοὶ δὲ τἀντία.</TextUnit>
    <TextUnit id="470" loc="467">ἐγὼ δ' ἀπαυδῶ πᾶς τε Καδμεῖος λεὼς</TextUnit>
    <TextUnit id="471" loc="468">̓́Αδραστον ἐς γῆν τήνδε μὴ παριέναι:</TextUnit>
    <TextUnit id="472" loc="469">εἰ δ' ἔστιν ἐν γῇ, πρὶν θεοῦ δῦναι σέλας,</TextUnit>
    <TextUnit id="473" loc="470">λύσαντα σεμνὰ στεμμάτων μυστήρια</TextUnit>
    <TextUnit id="474" loc="471">τῆσδ' ἐξελαύνειν, μηδ' ἀναιρεῖσθαι νεκροὺς</TextUnit>
    <TextUnit id="475" loc="472">βίᾳ, προσήκοντ' οὐδὲν ̓Αργείων πόλει.</TextUnit>
    <TextUnit id="476" loc="473">κἂν μὲν πίθῃ μοι, κυμάτων ἄτερ πόλιν</TextUnit>
    <TextUnit id="477" loc="474">σὴν ναυστολήσεις: εἰ δὲ μή, πολὺς κλύδων</TextUnit>
    <TextUnit id="478" loc="475">ἡμῖν τε καὶ σοὶ συμμάχοις τ' ἔσται δορός.</TextUnit>
    <TextUnit id="479" loc="476">σκέψαι δέ, καὶ μὴ τοῖς ἐμοῖς θυμούμενος</TextUnit>
    <TextUnit id="480" loc="477">λόγοισιν, ὡς δὴ πόλιν ἐλευθέραν ἔχων,</TextUnit>
    <TextUnit id="481" loc="478">σφριγῶντ' ἀμείψῃ μῦθον ἐκ βραχιόνων:</TextUnit>
    <TextUnit id="482" loc="479">ἐλπὶς γάρ ἐστ' ἄπιστον, ἣ πολλὰς πόλεις</TextUnit>
    <TextUnit id="483" loc="480">συνῆψ', ἄγουσα θυμὸν εἰς ὑπερβολάς.</TextUnit>
    <TextUnit id="484" loc="481">ὅταν γὰρ ἔλθῃ πόλεμος ἐς ψῆφον λεώ,</TextUnit>
    <TextUnit id="485" loc="482">οὐδεὶς ἔθ' αὑτοῦ θάνατον ἐκλογίζεται,</TextUnit>
    <TextUnit id="486" loc="483">τὸ δυστυχὲς δὲ τοῦτ' ἐς ἄλλον ἐκτρέπει:</TextUnit>
    <TextUnit id="487" loc="484">εἰ δ' ἦν παρ' ὄμμα θάνατος ἐν ψήφου φορᾷ,</TextUnit>
    <TextUnit id="488" loc="485">οὐκ ἄν ποθ' ̔Ελλὰς δοριμανὴς ἀπώλλυτο.</TextUnit>
    <TextUnit id="489" loc="486">καίτοι δυοῖν γε πάντες ἄνθρωποι λόγοιν</TextUnit>
    <TextUnit id="490" loc="487">τὸν κρείσσον' ἴσμεν, καὶ τὰ χρηστὰ καὶ κακά,</TextUnit>
    <TextUnit id="491" loc="488">ὅσῳ τε πολέμου κρεῖσσον εἰρήνη βροτοῖς:</TextUnit>
    <TextUnit id="492" loc="489">ἣ πρῶτα μὲν Μούσαισι προσφιλεστάτη,</TextUnit>
    <TextUnit id="493" loc="490">Ποιναῖσι δ' ἐχθρά, τέρπεται δ' εὐπαιδίᾳ,</TextUnit>
    <TextUnit id="494" loc="491">χαίρει δὲ πλούτῳ. ταῦτ' ἀφέντες οἱ κακοὶ</TextUnit>
    <TextUnit id="495" loc="492">πολέμους ἀναιρούμεσθα καὶ τὸν ἥσσονα</TextUnit>
    <TextUnit id="496" loc="493">δουλούμεθ', ἄνδρες ἄνδρα καὶ πόλις πόλιν.</TextUnit>
    <TextUnit id="497" loc="494">σὺ δ' ἄνδρας ἐχθροὺς καὶ θανόντας ὠφελεῖς,</TextUnit>
    <TextUnit id="498" loc="495">θάπτων κομίζων θ' ὕβρις οὓς ἀπώλεσεν;</TextUnit>
    <TextUnit id="499" loc="496">οὔ τἄρ' ἔτ' ὀρθῶς Καπανέως κεραύνιον</TextUnit>
    <TextUnit id="500" loc="497">δέμας καπνοῦται, κλιμάκων ὀρθοστάτας</TextUnit>
    <TextUnit id="501" loc="498">ὃς προσβαλὼν πύλῃσιν ὤμοσεν πόλιν</TextUnit>
    <TextUnit id="502" loc="499">πέρσειν θεοῦ θέλοντος ἤν τε μὴ θέλῃ;</TextUnit>
    <TextUnit id="503" loc="500">οὐδ' ἥρπασεν χάρυβδις οἰωνοσκόπον,</TextUnit>
    <TextUnit id="504" loc="501">τέθριππον ἅρμα περιβαλοῦσα χάσματι,</TextUnit>
    <TextUnit id="505" loc="502">ἄλλοι τε κεῖνται πρὸς πύλαις λοχαγέται</TextUnit>
    <TextUnit id="506" loc="503">πέτροις καταξανθέντες ὀστέων ῥαφάς;</TextUnit>
    <TextUnit id="507" loc="504">ἤ νυν φρονεῖν ἄμεινον ἐξαύχει Διός,</TextUnit>
    <TextUnit id="508" loc="505">ἢ θεοὺς δικαίως τοὺς κακοὺς ἀπολλύναι.</TextUnit>
    <TextUnit id="509" loc="506">φιλεῖν μὲν οὖν χρὴ τοὺς σοφοὺς πρῶτον τέκνα,</TextUnit>
    <TextUnit id="510" loc="507">ἔπειτα τοκέας πατρίδα θ', ἣν αὔξειν χρεὼν</TextUnit>
    <TextUnit id="511" loc="508">καὶ μὴ κατᾶξαι. σφαλερὸν ἡγεμὼν θρασύς:</TextUnit>
    <TextUnit id="512" loc="509">νεώς τε ναύτης ἥσυχος, καιρῷ σοφός.</TextUnit>
    <TextUnit id="513" loc="510">καὶ τοῦτ' ἐμοὶ τἀνδρεῖον, ἡ προμηθία.</TextUnit>
    <TextUnit id="514" loc="511">ἐξαρκέσας ἦν Ζεὺς ὁ τιμωρούμενος,</TextUnit>
    <TextUnit id="515" loc="512">ὑμᾶς δ' ὑβρίζειν οὐκ ἐχρῆν τοιάνδ' ὕβριν.</TextUnit>
    <TextUnit id="516" loc="513">ὦ παγκάκιστε —    σῖγ', ̓́Αδραστ', ἔχε στόμα,</TextUnit>
    <TextUnit id="517" loc="514">καὶ μὴ 'πίπροσθεν τῶν ἐμῶν τοὺς σοὺς λόγους</TextUnit>
    <TextUnit id="518" loc="515">θῇς: οὐ γὰρ ἥκει πρὸς σὲ κηρύσσων ὅδε,</TextUnit>
    <TextUnit id="519" loc="516">ἀλλ' ὡς ἔμ': ἡμᾶς κἀποκρίνασθαι χρεών.</TextUnit>
    <TextUnit id="520" loc="517">καὶ πρῶτα μέν σε πρὸς τὰ πρῶτ' ἀμείψομαι.</TextUnit>
    <TextUnit id="521" loc="518">οὐκ οἶδ' ἐγὼ Κρέοντα δεσπόζοντ' ἐμοῦ</TextUnit>
    <TextUnit id="522" loc="519">οὐδὲ σθένοντα μεῖζον, ὥστ' ἀναγκάσαι</TextUnit>
    <TextUnit id="523" loc="520">δρᾶν τὰς ̓Αθήνας ταῦτ': ἄνω γὰρ ἂν ῥέοι</TextUnit>
    <TextUnit id="524" loc="521">τὰ πράγμαθ' οὕτως, εἰ 'πιταξόμεσθα δή.</TextUnit>
    <TextUnit id="525" loc="522">πόλεμον δὲ τοῦτον οὐκ ἐγὼ καθίσταμαι,</TextUnit>
    <TextUnit id="526" loc="523">ὃς οὐδὲ σὺν τοῖσδ' ἦλθον ἐς Κάδμου χθόνα:</TextUnit>
    <TextUnit id="527" loc="524">νεκροὺς δὲ τοὺς θανόντας, οὐ βλάπτων πόλιν</TextUnit>
    <TextUnit id="528" loc="525">οὐδ' ἀνδροκμῆτας προσφέρων ἀγωνίας,</TextUnit>
    <TextUnit id="529" loc="526">θάψαι δικαιῶ, τὸν Πανελλήνων νόμον</TextUnit>
    <TextUnit id="530" loc="527">σῴζων. τί τούτων ἐστὶν οὐ καλῶς ἔχον;</TextUnit>
    <TextUnit id="531" loc="528">εἰ γάρ τι καὶ πεπόνθατ' ̓Αργείων ὕπο,</TextUnit>
    <TextUnit id="532" loc="529">τεθνᾶσιν, ἠμύνασθε πολεμίους καλῶς,</TextUnit>
    <TextUnit id="533" loc="530">αἰσχρῶς δ' ἐκείνοις, χἡ δίκη διοίχεται.</TextUnit>
    <TextUnit id="534" loc="531">ἐάσατ' ἤδη γῇ καλυφθῆναι νεκρούς,</TextUnit>
    <TextUnit id="535" loc="532">ὅθεν δ' ἕκαστον ἐς τὸ φῶς ἀφίκετο,</TextUnit>
    <TextUnit id="536" loc="533">ἐνταῦθ' ἀπελθεῖν, πνεῦμα μὲν πρὸς αἰθέρα,</TextUnit>
    <TextUnit id="537" loc="534">τὸ σῶμα δ' ἐς γῆν: οὔτι γὰρ κεκτήμεθα</TextUnit>
    <TextUnit id="538" loc="535">ἡμέτερον αὐτὸ πλὴν ἐνοικῆσαι βίον,</TextUnit>
    <TextUnit id="539" loc="536">κἄπειτα τὴν θρέψασαν αὐτὸ δεῖ λαβεῖν.</TextUnit>
    <TextUnit id="540" loc="537">δοκεῖς κακουργεῖν ̓́Αργος οὐ θάπτων νεκρούς;</TextUnit>
    <TextUnit id="541" loc="538">ἥκιστα: πάσης ̔Ελλάδος κοινὸν τόδε,</TextUnit>
    <TextUnit id="542" loc="539">εἰ τοὺς θανόντας νοσφίσας ὧν χρῆν λαχεῖν</TextUnit>
    <TextUnit id="543" loc="540">ἀτάφους τις ἕξει: δειλίαν γὰρ ἐσφέρει</TextUnit>
    <TextUnit id="544" loc="541">τοῖς ἀλκίμοισιν οὗτος ἢν τεθῇ νόμος.</TextUnit>
    <TextUnit id="545" loc="542">κἀμοὶ μὲν ἦλθες δείν' ἀπειλήσων ἔπη,</TextUnit>
    <TextUnit id="546" loc="543">νεκροὺς δὲ ταρβεῖτ', εἰ κρυβήσονται χθονί;</TextUnit>
    <TextUnit id="547" loc="544">τί μὴ γένηται; μὴ κατασκάψωσι γῆν</TextUnit>
    <TextUnit id="548" loc="545">ταφέντες ὑμῶν; ἢ τέκν' ἐν μυχῷ χθονὸς</TextUnit>
    <TextUnit id="549" loc="546">φύσωσιν, ἐξ ὧν εἶσί τις τιμωρία;</TextUnit>
    <TextUnit id="550" loc="547">σκαιόν γε τἀνάλωμα τῆς γλώσσης τόδε,</TextUnit>
    <TextUnit id="551" loc="548">φόβους πονηροὺς καὶ κενοὺς δεδοικέναι.</TextUnit>
    <TextUnit id="552" loc="549">ἀλλ', ὦ μάταιοι, γνῶτε τἀνθρώπων κακά:</TextUnit>
    <TextUnit id="553" loc="550">παλαίσμαθ' ἡμῶν ὁ βίος: εὐτυχοῦσι δὲ</TextUnit>
    <TextUnit id="554" loc="551">οἳ μὲν τάχ', οἳ δ' ἐσαῦθις, οἳ δ' ἤδη βροτῶν,</TextUnit>
    <TextUnit id="555" loc="552">τρυφᾷ δ' ὁ δαίμων: πρός τε γὰρ τοῦ δυστυχοῦς,</TextUnit>
    <TextUnit id="556" loc="553">ὡς εὐτυχήσῃ, τίμιος γεραίρεται,</TextUnit>
    <TextUnit id="557" loc="554">ὅ τ' ὄλβιός νιν πνεῦμα δειμαίνων λιπεῖν</TextUnit>
    <TextUnit id="558" loc="555">ὑψηλὸν αἴρει. γνόντας οὖν χρεὼν τάδε</TextUnit>
    <TextUnit id="559" loc="556">ἀδικουμένους τε μέτρια μὴ θυμῷ φέρειν</TextUnit>
    <TextUnit id="560" loc="557">ἀδικεῖν τε τοιαῦθ' οἷα μὴ βλάψαι πόλιν.</TextUnit>
    <TextUnit id="561" loc="558">πῶς οὖν ἂν εἴη; τοὺς ὀλωλότας νεκροὺς</TextUnit>
    <TextUnit id="562" loc="559">θάψαι δὸς ἡμῖν τοῖς θέλουσιν εὐσεβεῖν.</TextUnit>
    <TextUnit id="563" loc="560">ἢ δῆλα τἀνθένδ': εἶμι καὶ θάψω βίᾳ.</TextUnit>
    <TextUnit id="564" loc="561">οὐ γάρ ποτ' εἰς ̔́Ελληνας ἐξοισθήσεται</TextUnit>
    <TextUnit id="565" loc="562">ὡς εἰς ἔμ' ἐλθὼν καὶ πόλιν Πανδίονος</TextUnit>
    <TextUnit id="566" loc="563">νόμος παλαιὸς δαιμόνων διεφθάρη.</TextUnit>
    <TextUnit id="567" loc="564">θάρσει: τὸ γάρ τοι τῆς Δίκης σῴζων φάος</TextUnit>
    <TextUnit id="568" loc="565">πολλοὺς ὑπεκφύγοις ἂν ἀνθρώπων ψόγους.</TextUnit>
    <TextUnit id="569" loc="566">βούλῃ συνάψω μῦθον ἐν βραχεῖ †σέθεν†;</TextUnit>
    <TextUnit id="570" loc="567">λέγ', εἴ τι βούλῃ: καὶ γὰρ οὐ σιγηλὸς εἶ.</TextUnit>
    <TextUnit id="571" loc="568">οὐκ ἄν ποτ' ἐκ γῆς παῖδας ̓Αργείων λάβοις.</TextUnit>
    <TextUnit id="572" loc="569">κἀμοῦ νυν ἀντάκουσον, εἰ βούλῃ, πάλιν.</TextUnit>
    <TextUnit id="573" loc="570">κλύοιμ' ἄν: οὐ γὰρ ἀλλὰ δεῖ δοῦναι μέρος.</TextUnit>
    <TextUnit id="574" loc="571">θάψω νεκροὺς γῆς ἐξελὼν ̓Ασωπίας.</TextUnit>
    <TextUnit id="575" loc="572">ἐν ἀσπίσιν σοι πρῶτα κινδυνευτέον.</TextUnit>
    <TextUnit id="576" loc="573">πολλοὺς ἔτλην δὴ †χἁτέρους ἄλλους πόνους†.</TextUnit>
    <TextUnit id="577" loc="574">ἦ πᾶσιν οὖν ς' ἔφυσεν ἐξαρκεῖν πατήρ;</TextUnit>
    <TextUnit id="578" loc="575">ὅσοι γ' ὑβρισταί: χρηστὰ δ' οὐ κολάζομεν.</TextUnit>
    <TextUnit id="579" loc="576">πράσσειν σὺ πόλλ' εἴωθας ἥ τε σὴ πόλις.</TextUnit>
    <TextUnit id="580" loc="577">τοιγὰρ πονοῦσα πολλὰ πόλλ' εὐδαιμονεῖ.</TextUnit>
    <TextUnit id="581" loc="578">ἔλθ', ὥς σε λόγχη σπαρτὸς ἐν πόλει λάβῃ.</TextUnit>
    <TextUnit id="582" loc="579">τίς δ' ἐκ δράκοντος θοῦρος ἂν γένοιτ' ̓́Αρης;</TextUnit>
    <TextUnit id="583" loc="580">γνώσῃ σὺ πάσχων: νῦν δ' ἔτ' εἶ νεανίας.</TextUnit>
    <TextUnit id="584" loc="581">οὔτοι μ' ἐπαρεῖς ὥστε θυμῶσαι φρένας</TextUnit>
    <TextUnit id="585" loc="582">τοῖς σοῖσι κόμποις: ἀλλ' ἀποστέλλου χθονός,</TextUnit>
    <TextUnit id="586" loc="583">λόγους ματαίους οὕσπερ ἠνέγκω λαβών.</TextUnit>
    <TextUnit id="587" loc="584">περαίνομεν γὰρ οὐδέν.</TextUnit>
    <TextUnit id="588" loc="585">ὁρμᾶσθαι χρεὼν</TextUnit>
    <TextUnit id="589" loc="585">πάντ' ἄνδρ' ὁπλίτην ἁρμάτων τ' ἐπεμβάτην,</TextUnit>
    <TextUnit id="590" loc="586">μοναμπύκων τε φάλαρα κινεῖσθαι στόμα</TextUnit>
    <TextUnit id="591" loc="587">ἀφρῷ καταστάζοντα Καδμείαν χθόνα.</TextUnit>
    <TextUnit id="592" loc="588">χωρήσομαι γὰρ ἑπτὰ πρὸς Κάδμου πύλας</TextUnit>
    <TextUnit id="593" loc="590">αὐτὸς σίδηρον ὀξὺν ἐν χεροῖν ἔχων</TextUnit>
    <TextUnit id="594" loc="589">αὐτός τε κῆρυξ. σοὶ δὲ προστάσσω μένειν,</TextUnit>
    <TextUnit id="595" loc="591">̓́Αδραστε, κἀμοὶ μὴ ἀναμίγνυσθαι τύχας</TextUnit>
    <TextUnit id="596" loc="592">τὰς σάς. ἐγὼ γὰρ δαίμονος τοὐμοῦ μέτα</TextUnit>
    <TextUnit id="597" loc="593">στρατηλατήσω καινὸς ἐν καινῷ δορί.</TextUnit>
    <TextUnit id="598" loc="594">ἓν δεῖ μόνον μοι: τοὺς θεοὺς ἔχειν, ὅσοι</TextUnit>
    <TextUnit id="599" loc="595">δίκην σέβονται: ταῦτα γὰρ ξυνόνθ' ὁμοῦ</TextUnit>
    <TextUnit id="600" loc="596">νίκην δίδωσιν. ἁρετὴ δ' οὐδὲν λέγει</TextUnit>
    <TextUnit id="601" loc="597">βροτοῖσιν, ἢ μὴ τὸν θεὸν χρῄζοντ' ἔχῃ.</TextUnit>
    <TextUnit id="602" loc="598">— ὦ μέλεαι μελέων ματέρες λοχαγῶν,</TextUnit>
    <TextUnit id="603" loc="599">ὥς μοι ὑφ' ἥπατι χλωρὸν δεῖμα θάσσει —</TextUnit>
    <TextUnit id="604" loc="600">— τίν' αὐδὰν τάνδε προσφέρεις νέαν;</TextUnit>
    <TextUnit id="605" loc="601">— στράτευμα πᾷ Παλλάδος κριθήσεται;</TextUnit>
    <TextUnit id="606" loc="602">— διὰ δορὸς εἶπας, ἢ λόγων ξυναλλαγαῖς;</TextUnit>
    <TextUnit id="607" loc="603">— γένοιτ' ἂν κέρδος: εἰ δ' ἀρείφατοι</TextUnit>
    <TextUnit id="608" loc="604">φόνοι μάχαι στερνοτυπεῖς τ' ἀνὰ πτόλιν</TextUnit>
    <TextUnit id="609" loc="605">κτύποι φανήσονται, τάλαι-</TextUnit>
    <TextUnit id="610" loc="606">να, τίνα λόγον, τίν' ἂν τῶνδ' αἰτία λάβοιμι;</TextUnit>
    <TextUnit id="611" loc="607">— ἀλλὰ τὸν εὐτυχίᾳ λαμπρὸν ἄν τις αἱροῖ</TextUnit>
    <TextUnit id="612" loc="608">μοῖρα πάλιν: τόδε μοι θράσος ἀμφιβαίνει.</TextUnit>
    <TextUnit id="613" loc="610">— δικαίους δαίμονας σύ γ' ἐννέπεις.</TextUnit>
    <TextUnit id="614" loc="611">— τίνες γὰρ ἄλλοι νέμουσι συμφοράς;</TextUnit>
    <TextUnit id="615" loc="612">— διάφορα πολλὰ θεῶν βροτοῖσιν εἰσορῶ.</TextUnit>
    <TextUnit id="616" loc="613">— φόβῳ γὰρ τῷ πάρος διόλλυσαι:</TextUnit>
    <TextUnit id="617" loc="614">δίκα δίκαν δ' ἐκάλεσε καὶ φόνος φόνον,</TextUnit>
    <TextUnit id="618" loc="615">κακῶν δ' ἀναψυχὰς θεοὶ</TextUnit>
    <TextUnit id="619" loc="617">βροτοῖς νέμουσι, πάντων τέρμ' ἔχοντες αὐτοί.</TextUnit>
    <TextUnit id="620" loc="618">— τὰ καλλίπυργα πεδία πῶς ἱκοίμεθ' ἄν,</TextUnit>
    <TextUnit id="621" loc="619">Καλλίχορον θεᾶς ὕδωρ λιποῦσαι —</TextUnit>
    <TextUnit id="622" loc="620">— ποτανὰν εἴ σέ τις θεῶν κτίσαι.</TextUnit>
    <TextUnit id="623" loc="621">— διπόταμον ἵνα πόλιν μόλω.</TextUnit>
    <TextUnit id="624" loc="622">— εἰδείης ἂν φίλων εἰδείης ἂν τύχας.</TextUnit>
    <TextUnit id="625" loc="623">— τίς ποτ' αἶσα, τίς ἄρα πότμος</TextUnit>
    <TextUnit id="626" loc="624">ἐπιμένει τὸν ἄλκιμον</TextUnit>
    <TextUnit id="627" loc="625">τᾶσδε γᾶς ἄνακτα;</TextUnit>
    <TextUnit id="628" loc="626">— κεκλημένους μὲν ἀνακαλούμεθ' αὖ θεούς:</TextUnit>
    <TextUnit id="629" loc="627">— ἀλλὰ φόβων πίστις ἅδε πρώτα.</TextUnit>
    <TextUnit id="630" loc="628">— ἰὼ Ζεῦ, τᾶς παλαιομάτορος</TextUnit>
    <TextUnit id="631" loc="629">παιδογόνε πόριος ̓Ινάχου.</TextUnit>
    <TextUnit id="632" loc="630">— πόλει μοι ξύμμαχος γενοῦ τᾷδ' εὐμενής.</TextUnit>
    <TextUnit id="633" loc="631">— τὸ σὸν ἄγαλμα, τὸ σὸν ἵδρυμα</TextUnit>
    <TextUnit id="634" loc="632">πόλεος, ἐκκομίζομαι</TextUnit>
    <TextUnit id="635" loc="633">πρὸς πυρὰν ὑβρισθέν.</TextUnit>
    <TextUnit id="636" loc="634">γυναῖκες, ἥκω πόλλ' ἔχων λέγειν φίλα,</TextUnit>
    <TextUnit id="637" loc="635">αὐτός τε σωθείς: ᾑρέθην γὰρ ἐν μάχῃ,</TextUnit>
    <TextUnit id="638" loc="636">ἣν οἱ θανόντων ἑπτὰ δεσποτῶν λόχοι</TextUnit>
    <TextUnit id="639" loc="637">ἠγωνίσαντο ῥεῦμα Διρκαῖον πάρα:</TextUnit>
    <TextUnit id="640" loc="638">νίκην τε Θησέως ἀγγελῶν. λόγου δέ σε</TextUnit>
    <TextUnit id="641" loc="639">μακροῦ ἀποπαύσω: Καπανέως γὰρ ἦ λάτρις,</TextUnit>
    <TextUnit id="642" loc="640">ὃν Ζεὺς κεραυνῷ πυρπόλῳ καταιθαλοῖ.</TextUnit>
    <TextUnit id="643" loc="641">ὦ φίλτατ', εὖ μὲν νόστον ἀγγέλλεις σέθεν</TextUnit>
    <TextUnit id="644" loc="642">τήν τ' ἀμφὶ Θησέως βάξιν: εἰ δὲ καὶ στρατὸς</TextUnit>
    <TextUnit id="645" loc="643">σῶς ἐστ' ̓Αθηνῶν, πάντ' ἂν ἀγγέλλοις φίλα.</TextUnit>
    <TextUnit id="646" loc="644">σῶς, καὶ πέπραγεν ὡς ̓́Αδραστος ὤφελεν</TextUnit>
    <TextUnit id="647" loc="645">πρᾶξαι ξὺν ̓Αργείοισιν, οὓς ἀπ' ̓Ινάχου</TextUnit>
    <TextUnit id="648" loc="646">στείλας ἐπεστράτευσε Καδμείων πόλιν.</TextUnit>
    <TextUnit id="649" loc="647">πῶς γὰρ τροπαῖα Ζηνὸς Αἰγέως τόκος</TextUnit>
    <TextUnit id="650" loc="648">ἔστησεν οἵ τε συμμετασχόντες δορός;</TextUnit>
    <TextUnit id="651" loc="649">λέξον: παρὼν γὰρ οὐ παρόντας εὐφρανεῖς.</TextUnit>
    <TextUnit id="652" loc="650">λαμπρὰ μὲν ἀκτὶς ἡλίου, κανὼν σαφής,</TextUnit>
    <TextUnit id="653" loc="651">ἔβαλλε γαῖαν: ἀμφὶ δ' ̓Ηλέκτρας πύλας</TextUnit>
    <TextUnit id="654" loc="652">ἔστην θεατὴς πύργον εὐαγῆ λαβών.</TextUnit>
    <TextUnit id="655" loc="653">ὁρῶ δὲ φῦλα τρία τριῶν στρατευμάτων:</TextUnit>
    <TextUnit id="656" loc="654">τευχεσφόρον μὲν λαὸν ἐκτείνοντ' ἄνω</TextUnit>
    <TextUnit id="657" loc="655">̓Ισμήνιον πρὸς ὄχθον, ὡς μὲν ἦν λόγος,</TextUnit>
    <TextUnit id="658" loc="656">αὐτόν τ' ἄνακτα, παῖδα κλεινὸν Αἰγέως,</TextUnit>
    <TextUnit id="659" loc="657">καὶ τοὺς σὺν αὐτῷ, δεξιὸν τεταγμένους</TextUnit>
    <TextUnit id="660" loc="658">κέρας, παλαιᾶς Κεκροπίας τ' οἰκήτορας,</TextUnit>
    <TextUnit id="661" loc="662">ἴσους ἀριθμόν: ἁρμάτων δ' ὀχήματα</TextUnit>
    <TextUnit id="662" loc="659">αὐτόν τε Πάραλον ἐστολισμένον δορὶ</TextUnit>
    <TextUnit id="663" loc="660">κρήνην παρ' αὐτὴν ̓́Αρεος: ἱππότην δ' ὄχλον</TextUnit>
    <TextUnit id="664" loc="661">πρὸς κρασπέδοισι στρατοπέδου τεταγμένον.</TextUnit>
    <TextUnit id="665" loc="664">Κάδμου δὲ λαὸς ἧστο πρόσθε τειχέων,</TextUnit>
    <TextUnit id="666" loc="665">νεκροὺς ὄπισθεν θέμενος, ὧν ἔκειτ' ἀγών,</TextUnit>
    <TextUnit id="667" loc="663">ἔνερθε σεμνῶν μνημάτων ̓Αμφίονος.</TextUnit>
    <TextUnit id="668" loc="666">ἱππεῦσι δ' ἱππῆς ἦσαν ἀνθωπλισμένοι</TextUnit>
    <TextUnit id="669" loc="667">τετραόροισί τ' ἀντί' ἅρμαθ' ἅρμασιν.</TextUnit>
    <TextUnit id="670" loc="668">κῆρυξ δὲ Θησέως εἶπεν ἐς πάντας τάδε:</TextUnit>
    <TextUnit id="671" loc="669">Σιγᾶτε, λαοί: σῖγα, Καδμείων στίχες,</TextUnit>
    <TextUnit id="672" loc="670">ἀκούσαθ': ἡμεῖς ἥκομεν νεκροὺς μέτα,</TextUnit>
    <TextUnit id="673" loc="671">θάψαι θέλοντες, τὸν Πανελλήνων νόμον</TextUnit>
    <TextUnit id="674" loc="672">σῴζοντες, οὐδὲν δεόμενοι τεῖναι φόνον.</TextUnit>
    <TextUnit id="675" loc="673">κοὐδὲν Κρέων τοῖσδ' ἀντεκήρυξεν λόγοις,</TextUnit>
    <TextUnit id="676" loc="674">ἀλλ' ἧστ' ἐφ' ὅπλοις σῖγα. ποιμένες δ' ὄχων</TextUnit>
    <TextUnit id="677" loc="675">τετραόρων κατῆρχον ἐντεῦθεν μάχης:</TextUnit>
    <TextUnit id="678" loc="676">πέραν δὲ διελάσαντες ἀλλήλων ὄχους,</TextUnit>
    <TextUnit id="679" loc="677">παραιβάτας ἔστησαν ἐς τάξιν δορός.</TextUnit>
    <TextUnit id="680" loc="678">χοἳ μὲν σιδήρῳ διεμάχονθ', οἳ δ' ἔστρεφον</TextUnit>
    <TextUnit id="681" loc="679">πώλους ἐς ἀλκὴν αὖθις ἐς παραιβάτας.</TextUnit>
    <TextUnit id="682" loc="680">ἰδὼν δὲ Φόρβας, ὃς μοναμπύκων ἄναξ</TextUnit>
    <TextUnit id="683" loc="681">ἦν τοῖς ̓Ερεχθείδαισιν, ἁρμάτων ὄχλον,</TextUnit>
    <TextUnit id="684" loc="682">οἵ τ' αὖ τὸ Κάδμου διεφύλασσον ἱππικόν,</TextUnit>
    <TextUnit id="685" loc="683">συνῆψαν ἀλκὴν κἀκράτουν ἡσσῶντό τε.</TextUnit>
    <TextUnit id="686" loc="684">λεύσσων δὲ ταῦτα κοὐ κλύων — ἐκεῖ γὰρ ἦ</TextUnit>
    <TextUnit id="687" loc="685">ἔνθ' ἅρματ' ἠγωνίζεθ' οἵ τ' ἐπεμβάται —</TextUnit>
    <TextUnit id="688" loc="686">τἀκεῖ παρόντα πολλὰ πήματ', οὐκ ἔχω</TextUnit>
    <TextUnit id="689" loc="687">τί πρῶτον εἴπω, πότερα τὴν ἐς οὐρανὸν</TextUnit>
    <TextUnit id="690" loc="688">κόνιν προσαντέλλουσαν, ὡς πολλὴ παρῆν,</TextUnit>
    <TextUnit id="691" loc="689">ἢ τοὺς ἄνω τε καὶ κάτω φορουμένους</TextUnit>
    <TextUnit id="692" loc="690">ἱμᾶσιν, αἵματός τε φοινίου ῥοάς,</TextUnit>
    <TextUnit id="693" loc="691">τῶν μὲν πιτνόντων, τῶν δὲ θραυσθέντων δίφρων</TextUnit>
    <TextUnit id="694" loc="692">ἐς κρᾶτα πρὸς γῆν ἐκκυβιστώντων βίᾳ</TextUnit>
    <TextUnit id="695" loc="693">πρὸς ἁρμάτων τ' ἀγαῖσι λειπόντων βίον;</TextUnit>
    <TextUnit id="696" loc="694">νικῶντα δ' ἵπποις ὡς ὑπείδετο στρατὸν</TextUnit>
    <TextUnit id="697" loc="695">Κρέων τὸν ἐνθένδ', ἰτέαν λαβὼν χερὶ</TextUnit>
    <TextUnit id="698" loc="696">χωρεῖ, πρὶν ἐλθεῖν ξυμμάχοις δυσθυμίαν.</TextUnit>
    <TextUnit id="699" loc="699">καὶ συμπατάξαντες μέσον πάντα στρατὸν</TextUnit>
    <TextUnit id="700" loc="700">ἔκτεινον ἐκτείνοντο, καὶ παρηγγύων</TextUnit>
    <TextUnit id="701" loc="701">κελευσμὸν ἀλλήλοισι σὺν πολλῇ βοῇ:</TextUnit>
    <TextUnit id="702" loc="702">Θεῖν': ἀντέρειδε τοῖς ̓Ερεχθείδαις δόρυ.</TextUnit>
    <TextUnit id="703" loc="697">καὶ μὴν τὰ Θησέως γ' οὐκ ὄκνῳ διεφθάρη,</TextUnit>
    <TextUnit id="704" loc="698">ἀλλ' ἵετ' εὐθὺς λάμπρ' ἀναρπάσας ὅπλα:</TextUnit>
    <TextUnit id="705" loc="703">λόχος δ' ὀδόντων ὄφεος ἐξηνδρωμένος</TextUnit>
    <TextUnit id="706" loc="704">δεινὸς παλαιστὴς ἦν: ἔκλινε γὰρ κέρας</TextUnit>
    <TextUnit id="707" loc="705">τὸ λαιὸν ἡμῶν: δεξιοῦ δ' ἡσσώμενον</TextUnit>
    <TextUnit id="708" loc="706">φεύγει τὸ κείνων: ἦν δ' ἀγὼν ἰσόρροπος.</TextUnit>
    <TextUnit id="709" loc="707">κἀν τῷδε τὸν στρατηγὸν αἰνέσαι παρῆν:</TextUnit>
    <TextUnit id="710" loc="708">οὐ γὰρ τὸ νικῶν τοῦτ' ἐκέρδαινεν μόνον,</TextUnit>
    <TextUnit id="711" loc="709">ἀλλ' ᾤχετ' ἐς τὸ κάμνον οἰκείου στρατοῦ.</TextUnit>
    <TextUnit id="712" loc="710">ἔρρηξε δ' αὐδήν, ὥσθ' ὑπηχῆσαι χθόνα:</TextUnit>
    <TextUnit id="713" loc="711">̓͂Ω παῖδες, εἰ μὴ σχήσετε στερρὸν δόρυ</TextUnit>
    <TextUnit id="714" loc="712">σπαρτῶν τόδ' ἀνδρῶν, οἴχεται τὰ Παλλάδος.</TextUnit>
    <TextUnit id="715" loc="713">θάρσος δ' ἐνῶρσε παντὶ Κραναϊδῶν στρατῷ.</TextUnit>
    <TextUnit id="716" loc="714">αὐτός θ' ὅπλισμα τοὐπιδαύριον λαβὼν</TextUnit>
    <TextUnit id="717" loc="715">δεινῆς κορύνης διαφέρων ἐσφενδόνα</TextUnit>
    <TextUnit id="718" loc="716">ὁμοῦ τραχήλους κἀπικείμενον κάρα,</TextUnit>
    <TextUnit id="719" loc="717">κυνέας θερίζων κἀποκαυλίζων ξύλῳ.</TextUnit>
    <TextUnit id="720" loc="718">μόλις δέ πως ἔτρεψαν ἐς φυγὴν πόδα.</TextUnit>
    <TextUnit id="721" loc="719">ἐγὼ δ' ἀνηλάλαξα κἀνωρχησάμην</TextUnit>
    <TextUnit id="722" loc="720">κἄκρουσα χεῖρας. οἳ δ' ἔτεινον ἐς πύλας.</TextUnit>
    <TextUnit id="723" loc="721">βοὴ δὲ καὶ κωκυτὸς ἦν ἀνὰ πτόλιν</TextUnit>
    <TextUnit id="724" loc="722">νέων γερόντων, ἱερά τ' ἐξεπίμπλασαν</TextUnit>
    <TextUnit id="725" loc="723">φόβῳ. παρὸν δὲ τειχέων ἔσω μολεῖν,</TextUnit>
    <TextUnit id="726" loc="724">Θησεὺς ἐπέσχεν: οὐ γὰρ ὡς πέρσων πόλιν</TextUnit>
    <TextUnit id="727" loc="725">μολεῖν ἔφασκεν, ἀλλ' ἀπαιτήσων νεκρούς.</TextUnit>
    <TextUnit id="728" loc="726">τοιόνδε τὸν στρατηγὸν αἱρεῖσθαι χρεών,</TextUnit>
    <TextUnit id="729" loc="727">ὃς ἔν τε τοῖς δεινοῖσίν ἐστιν ἄλκιμος</TextUnit>
    <TextUnit id="730" loc="728">μισεῖ θ' ὑβριστὴν λαόν, ὃς πράσσων καλῶς</TextUnit>
    <TextUnit id="731" loc="729">ἐς ἄκρα βῆναι κλιμάκων ἐνήλατα</TextUnit>
    <TextUnit id="732" loc="730">ζητῶν ἀπώλες' ὄλβον ᾧ χρῆσθαι παρῆν.</TextUnit>
    <TextUnit id="733" loc="731">νῦν τήνδ' ἄελπτον ἡμέραν ἰδοῦς' ἐγὼ</TextUnit>
    <TextUnit id="734" loc="732">θεοὺς νομίζω, καὶ δοκῶ τῆς συμφορᾶς</TextUnit>
    <TextUnit id="735" loc="733">ἔχειν ἔλασσον, τῶνδε τεισάντων δίκην.</TextUnit>
    <TextUnit id="736" loc="734">ὦ Ζεῦ, τί δῆτα τοὺς ταλαιπώρους βροτοὺς</TextUnit>
    <TextUnit id="737" loc="735">φρονεῖν λέγουσι; σοῦ γὰρ ἐξηρτήμεθα</TextUnit>
    <TextUnit id="738" loc="736">δρῶμέν τε τοιαῦθ' ἃν σὺ τυγχάνῃς θέλων.</TextUnit>
    <TextUnit id="739" loc="737">ἡμῖν γὰρ ἦν τό τ' ̓́Αργος οὐχ ὑποστατόν,</TextUnit>
    <TextUnit id="740" loc="738">αὐτοί τε πολλοὶ καὶ νέοι βραχίοσιν:</TextUnit>
    <TextUnit id="741" loc="739">̓Ετεοκλέους τε σύμβασιν ποιουμένου,</TextUnit>
    <TextUnit id="742" loc="740">μέτρια θέλοντος, οὐκ ἐχρῄζομεν λαβεῖν,</TextUnit>
    <TextUnit id="743" loc="741">κἄπειτ' ἀπωλόμεσθα. ὁ δ' αὖ τότ' εὐτυχής,</TextUnit>
    <TextUnit id="744" loc="742">λαβὼν πένης ὣς ἀρτίπλουτα χρήματα,</TextUnit>
    <TextUnit id="745" loc="743">ὕβριζ', ὑβρίζων τ' αὖθις ἀνταπώλετο</TextUnit>
    <TextUnit id="746" loc="744">Κάδμου κακόφρων λαός. ὦ καιροῦ πέρα</TextUnit>
    <TextUnit id="747" loc="745">τὸ τόξον ἐντείνοντες: ὦ κενοὶ βροτῶν,</TextUnit>
    <TextUnit id="748" loc="746">καὶ πρὸς δίκης γε πολλὰ πάσχοντες κακά,</TextUnit>
    <TextUnit id="749" loc="747">φίλοις μὲν οὐ πείθεσθε, τοῖς δὲ πράγμασιν:</TextUnit>
    <TextUnit id="750" loc="748">πόλεις τ', ἔχουσαι διὰ λόγου κάμψαι κακά,</TextUnit>
    <TextUnit id="751" loc="749">φόνῳ καθαιρεῖσθ', οὐ λόγῳ, τὰ πράγματα.</TextUnit>
    <TextUnit id="752" loc="750">ἀτὰρ τί ταῦτα; κεῖνο βούλομαι μαθεῖν,</TextUnit>
    <TextUnit id="753" loc="751">πῶς ἐξεσώθης: εἶτα τἄλλ' ἐρήσομαι.</TextUnit>
    <TextUnit id="754" loc="752">ἐπεὶ ταραγμὸς πόλιν ἐκίνησεν δορί,</TextUnit>
    <TextUnit id="755" loc="753">πύλας διῆλθον, ᾗπερ εἰσῄει στρατός.</TextUnit>
    <TextUnit id="756" loc="754">ὧν δ' οὕνεχ' ἁγὼν ἦν, νεκροὺς κομίζετε;</TextUnit>
    <TextUnit id="757" loc="755">ὅσοι γε κλεινοῖς ἕπτ' ἐφέστασαν δόμοις.</TextUnit>
    <TextUnit id="758" loc="756">πῶς φῄς; ὁ δ' ἄλλος ποῦ κεκμηκότων ὄχλος;</TextUnit>
    <TextUnit id="759" loc="757">τάφῳ δέδονται πρὸς Κιθαιρῶνος πτυχαῖς.</TextUnit>
    <TextUnit id="760" loc="758">τοὐκεῖθεν ἢ τοὐνθένδε; τίς δ' ἔθαψέ νιν;</TextUnit>
    <TextUnit id="761" loc="759">Θησεύς, σκιώδης ἔνθ' ̓Ελευθερὶς πέτρα.</TextUnit>
    <TextUnit id="762" loc="760">οὓς δ' οὐκ ἔθαψε ποῦ νεκροὺς ἥκεις λιπών;</TextUnit>
    <TextUnit id="763" loc="761">ἐγγύς: πέλας γὰρ πᾶν ὅ τι σπουδάζεται.</TextUnit>
    <TextUnit id="764" loc="762">ἦ που πικρῶς νιν θέραπες ἦγον ἐκ φόνου;</TextUnit>
    <TextUnit id="765" loc="763">οὐδεὶς ἐπέστη τῷδε δοῦλος ὢν πόνῳ.</TextUnit>
    <TextUnit id="766" loc="765">φαίης ἄν, εἰ παρῆσθ' ὅτ' ἠγάπα νεκρούς.</TextUnit>
    <TextUnit id="767" loc="765">ἔνιψεν αὐτὸς τῶν ταλαιπώρων σφαγάς;</TextUnit>
    <TextUnit id="768" loc="766">κἄστρωσέ γ' εὐνὰς κἀκάλυψε σώματα.</TextUnit>
    <TextUnit id="769" loc="767">δεινὸν μὲν ἦν βάσταγμα κᾀσχύνην ἔχον.</TextUnit>
    <TextUnit id="770" loc="768">τί δ' αἰσχρὸν ἀνθρώποισι τἀλλήλων κακά;</TextUnit>
    <TextUnit id="771" loc="769">οἴμοι: πόσῳ σφιν συνθανεῖν ἂν ἤθελον.</TextUnit>
    <TextUnit id="772" loc="770">ἄκραντ' ὀδύρῃ ταῖσδέ τ' ἐξάγεις δάκρυ.</TextUnit>
    <TextUnit id="773" loc="771">δοκῶ μέν, αὐταί γ' εἰσὶν αἱ διδάσκαλοι.</TextUnit>
    <TextUnit id="774" loc="772">ἀλλ' εἶἑν: αἴρω χεῖρ' ἀπαντήσας νεκροῖς</TextUnit>
    <TextUnit id="775" loc="773">̔́Αιδου τε μολπὰς ἐκχέω δακρυρρόους,</TextUnit>
    <TextUnit id="776" loc="774">φίλους προσαυδῶν, ὧν λελειμμένος τάλας</TextUnit>
    <TextUnit id="777" loc="775">ἔρημα κλαίω: τοῦτο γὰρ μόνον βροτοῖς</TextUnit>
    <TextUnit id="778" loc="776">οὐκ ἔστι τἀνάλωμ' ἀναλωθὲν λαβεῖν,</TextUnit>
    <TextUnit id="779" loc="777">ψυχὴν βροτείαν: χρημάτων δ' εἰσὶν πόροι.</TextUnit>
    <TextUnit id="780" loc="778">τὰ μὲν εὖ, τὰ δὲ δυστυχῆ.</TextUnit>
    <TextUnit id="781" loc="779">πόλει μὲν εὐδοξία</TextUnit>
    <TextUnit id="782" loc="780">καὶ στρατηλάταις δορὸς</TextUnit>
    <TextUnit id="783" loc="781">διπλάζεται τιμά:</TextUnit>
    <TextUnit id="784" loc="782">ἐμοὶ δὲ παίδων μὲν εἰσιδεῖν μέλη</TextUnit>
    <TextUnit id="785" loc="783">πικρόν, καλὸν θέαμα δ', εἴπερ ὄψομαι,</TextUnit>
    <TextUnit id="786" loc="784">τὰν ἄελπτον ἁμέραν</TextUnit>
    <TextUnit id="787" loc="785">ἰδοῦσα, πάντων μέγιστον ἄλγος.</TextUnit>
    <TextUnit id="788" loc="786">ἄγαμόν μ' ἔτι δεῦρ' ἀεὶ</TextUnit>
    <TextUnit id="789" loc="787">Χρόνος παλαιὸς πατὴρ</TextUnit>
    <TextUnit id="790" loc="788">ὤφελ' ἁμερᾶν κτίσαι.</TextUnit>
    <TextUnit id="791" loc="789">τί γάρ μ' ἔδει παίδων;</TextUnit>
    <TextUnit id="792" loc="790">τὸ μὲν γὰρ ἤλπιζον ἂν πεπονθέναι</TextUnit>
    <TextUnit id="793" loc="791">πάθος περισσόν, εἰ γάμων ἀπεζύγην,</TextUnit>
    <TextUnit id="794" loc="792">νῦν δ' ὁρῶ σαφέστατον</TextUnit>
    <TextUnit id="795" loc="793">κακόν, τέκνων φιλτάτων στερεῖσα.</TextUnit>
    <TextUnit id="796" loc="794">ἀλλὰ τάδ' ἤδη σώματα λεύσσω</TextUnit>
    <TextUnit id="797" loc="795">τῶν οἰχομένων παίδων: μελέα</TextUnit>
    <TextUnit id="798" loc="796">πῶς ἂν ὀλοίμην σὺν τοῖσδε τέκνοις</TextUnit>
    <TextUnit id="799" loc="797">κοινὸν ἐς ̔́Αιδην καταβᾶσα;</TextUnit>
    <TextUnit id="800" loc="798">στεναγμόν, ὦ ματέρες,</TextUnit>
    <TextUnit id="801" loc="799">τῶν κατὰ χθονὸς νεκρῶν</TextUnit>
    <TextUnit id="802" loc="800">ἀύσατ' ἀπύσατ' ἀντίφων' ἐμῶν</TextUnit>
    <TextUnit id="803" loc="801">στεναγμάτων κλύουσαι.</TextUnit>
    <TextUnit id="804" loc="802">ὦ παῖδες, ὦ πικρὸν φίλων</TextUnit>
    <TextUnit id="805" loc="803">προσηγόρημα ματέρων,</TextUnit>
    <TextUnit id="806" loc="804">προσαυδῶ σε τὸν θανόντα.</TextUnit>
    <TextUnit id="807" loc="805">ἰὼ ἰώ.  τῶν γ' ἐμῶν κακῶν ἐγώ.</TextUnit>
    <TextUnit id="808" loc="806">αἰαῖ.</TextUnit>
    <TextUnit id="809" loc="807">ἐπάθομεν ὤ   τὰ κύντατ' ἄλγη κακῶν.</TextUnit>
    <TextUnit id="810" loc="808">ὦ πόλις ̓Αργεία, τὸν ἐμὸν πότμον οὐκ ἐσορᾶτε;</TextUnit>
    <TextUnit id="811" loc="809">ὁρῶσι κἀμὲ τὰν τάλαι-</TextUnit>
    <TextUnit id="812" loc="810">ναν, τέκνων ἄπαιδα.</TextUnit>
    <TextUnit id="813" loc="811">προσάγετε τῶν δυσπότμων</TextUnit>
    <TextUnit id="814" loc="812">σώμαθ' αἱματοσταγῆ,</TextUnit>
    <TextUnit id="815" loc="813">σφαγέντας οὐκ ἄξι' οὐδ' ὑπ' ἀξίων,</TextUnit>
    <TextUnit id="816" loc="814">ἐν οἷς ἀγὼν ἐκράνθη.</TextUnit>
    <TextUnit id="817" loc="815">δόθ', ὡς περιπτυχαῖσι δὴ</TextUnit>
    <TextUnit id="818" loc="816">χέρας προσαρμόσας' ἐμοῖς</TextUnit>
    <TextUnit id="819" loc="817">ἐν ἀγκῶσι τέκνα θῶμαι.</TextUnit>
    <TextUnit id="820" loc="818">ἔχεις ἔχεις.  πημάτων γ' ἅλις βάρος.</TextUnit>
    <TextUnit id="821" loc="819">αἰαῖ.  τοῖς τεκοῦσι δ' οὐ λέγεις;</TextUnit>
    <TextUnit id="822" loc="820">ἀίετέ μου.  στένεις ἐπ' ἀμφοῖν ἄχη.</TextUnit>
    <TextUnit id="823" loc="821">εἴθε με Καδμείων ἔναρον στίχες ἐν κονίαισιν.</TextUnit>
    <TextUnit id="824" loc="822">ἐμὸν δὲ μήποτ' ἐζύγη</TextUnit>
    <TextUnit id="825" loc="823">δέμας ἐς ἀνδρὸς εὐνάν.</TextUnit>
    <TextUnit id="826" loc="824">ἴδετε κακῶν πέλαγος, ὦ</TextUnit>
    <TextUnit id="827" loc="825">ματέρες τάλαιναι τέκνων.</TextUnit>
    <TextUnit id="828" loc="826">κατὰ μὲν ὄνυξιν ἠλοκίσμεθ', ἀμφὶ δὲ</TextUnit>
    <TextUnit id="829" loc="827">σποδὸν κάρᾳ κεχύμεθα.</TextUnit>
    <TextUnit id="830" loc="828">ἰὼ ἰώ μοί μοι:</TextUnit>
    <TextUnit id="831" loc="829">κατά με πέδον γᾶς ἕλοι,</TextUnit>
    <TextUnit id="832" loc="830">διὰ δὲ θύελλα σπάσαι,</TextUnit>
    <TextUnit id="833" loc="831">πυρός τε φλογμὸς ὁ Διὸς ἐν κάρᾳ πέσοι.</TextUnit>
    <TextUnit id="834" loc="833">πικροὺς ἐσεῖδες γάμους,</TextUnit>
    <TextUnit id="835" loc="834">πικρὰν δὲ Φοίβου φάτιν:</TextUnit>
    <TextUnit id="836" loc="835">ἔρημά ς' ἁ πολύστονος Οἰδιπόδα</TextUnit>
    <TextUnit id="837" loc="836">δώματα λιποῦς' ἦλθ' ̓Ερινύς.</TextUnit>
    <TextUnit id="838" loc="837">μέλλων ς' ἐρωτᾶν, ἡνίκ' ἐξήντλεις στρατῷ</TextUnit>
    <TextUnit id="839" loc="838">γόους, ἀφήσω: τοὺς ἐκεῖ μὲν ἐκλιπὼν</TextUnit>
    <TextUnit id="840" loc="840">εἴασα μύθους, νῦν δ' ̓́Αδραστον εἰσορῶ:</TextUnit>
    <TextUnit id="841" loc="841">πόθεν ποθ' οἵδε διαπρεπεῖς εὐψυχίᾳ</TextUnit>
    <TextUnit id="842" loc="842">θνητῶν ἔφυσαν; εἰπέ γ' ὡς σοφώτερος</TextUnit>
    <TextUnit id="843" loc="843">νέοισιν ἀστῶν τῶνδ': ἐπιστήμων γὰρ εἶ.</TextUnit>
    <TextUnit id="844" loc="844">εἶδον γὰρ αὐτῶν κρείσσον' ἢ λέξαι λόγῳ</TextUnit>
    <TextUnit id="845" loc="845">τολμήμαθ', οἷς ἤλπιζον αἱρήσειν πόλιν.</TextUnit>
    <TextUnit id="846" loc="846">ἓν δ' οὐκ ἐρήσομαί σε, μὴ γέλωτ' ὄφλω,</TextUnit>
    <TextUnit id="847" loc="847">ὅτῳ ξυνέστη τῶνδ' ἕκαστος ἐν μάχῃ</TextUnit>
    <TextUnit id="848" loc="848">ἢ τραῦμα λόγχης πολεμίων ἐδέξατο.</TextUnit>
    <TextUnit id="849" loc="849">κενοὶ γὰρ οὗτοι τῶν τ' ἀκουόντων λόγοι</TextUnit>
    <TextUnit id="850" loc="850">καὶ τοῦ λέγοντος, ὅστις ἐν μάχῃ βεβὼς</TextUnit>
    <TextUnit id="851" loc="851">λόγχης ἰούσης πρόσθεν ὀμμάτων πυκνῆς</TextUnit>
    <TextUnit id="852" loc="852">σαφῶς ἀπήγγειλ' ὅστις ἐστὶν ἁγαθός.</TextUnit>
    <TextUnit id="853" loc="853">οὐκ ἂν δυναίμην οὔτ' ἐρωτῆσαι τάδε</TextUnit>
    <TextUnit id="854" loc="854">οὔτ' αὖ πιθέσθαι τοῖσι τολμῶσιν λέγειν:</TextUnit>
    <TextUnit id="855" loc="855">μόλις γὰρ ἄν τις αὐτὰ τἀναγκαῖ' ὁρᾶν</TextUnit>
    <TextUnit id="856" loc="856">δύναιτ' ἂν ἑστὼς πολεμίοις ἐναντίος.</TextUnit>
    <TextUnit id="857" loc="857">ἄκουε δή νυν: καὶ γὰρ οὐκ ἄκοντί μοι</TextUnit>
    <TextUnit id="858" loc="858">δίδως ἔπαινον ὧν ἔγωγε βούλομαι</TextUnit>
    <TextUnit id="859" loc="859">φίλων ἀληθῆ καὶ δίκαι' εἰπεῖν πέρι.</TextUnit>
    <TextUnit id="860" loc="860">ὁρᾷς τὸν ἁβρόν, οὗ βέλος διέπτατο;</TextUnit>
    <TextUnit id="861" loc="861">Καπανεὺς ὅδ' ἐστίν: ᾧ βίος μὲν ἦν πολύς,</TextUnit>
    <TextUnit id="862" loc="862">ἥκιστα δ' ὄλβῳ γαῦρος ἦν: φρόνημα δὲ</TextUnit>
    <TextUnit id="863" loc="863">οὐδέν τι μεῖζον εἶχεν ἢ πένης ἀνήρ,</TextUnit>
    <TextUnit id="864" loc="864">φεύγων τραπέζαις ὅστις ἐξογκοῖτ' ἄγαν</TextUnit>
    <TextUnit id="865" loc="865">τἀρκοῦντ' ἀτίζων: οὐ γὰρ ἐν γαστρὸς βορᾷ</TextUnit>
    <TextUnit id="866" loc="866">τὸ χρηστὸν εἶναι, μέτρια δ' ἐξαρκεῖν ἔφη.</TextUnit>
    <TextUnit id="867" loc="867">φίλοις τ' ἀληθὴς ἦν φίλος, παροῦσί τε</TextUnit>
    <TextUnit id="868" loc="868">καὶ μὴ παροῦσιν: ὧν ἀριθμὸς οὐ πολύς.</TextUnit>
    <TextUnit id="869" loc="869">ἀψευδὲς ἦθος, εὐπροσήγορον στόμα,</TextUnit>
    <TextUnit id="870" loc="870">ἄκραντον οὐδὲν οὔτ' ἐς οἰκέτας ἔχων</TextUnit>
    <TextUnit id="871" loc="871">οὔτ' ἐς πολίτας. τὸν δὲ δεύτερον λέγω</TextUnit>
    <TextUnit id="872" loc="872">̓Ετέοκλον, ἄλλην χρηστότητ' ἠσκηκότα:</TextUnit>
    <TextUnit id="873" loc="873">νεανίας ἦν τῷ βίῳ μὲν ἐνδεής,</TextUnit>
    <TextUnit id="874" loc="874">πλείστας δὲ τιμὰς ἔσχ' ἐν ̓Αργείᾳ χθονί.</TextUnit>
    <TextUnit id="875" loc="875">φίλων δὲ χρυσὸν πολλάκις δωρουμένων</TextUnit>
    <TextUnit id="876" loc="876">οὐκ εἰσεδέξατ' οἶκον ὥστε τοὺς τρόπους</TextUnit>
    <TextUnit id="877" loc="877">δούλους παρασχεῖν χρημάτων ζευχθεὶς ὕπο.</TextUnit>
    <TextUnit id="878" loc="878">τοὺς δ' ἐξαμαρτάνοντας, οὐχὶ τὴν πόλιν</TextUnit>
    <TextUnit id="879" loc="879">ἤχθαιρ': ἐπεί τοι κοὐδὲν αἰτία πόλις</TextUnit>
    <TextUnit id="880" loc="880">κακῶς κλύουσα διὰ κυβερνήτην κακόν.</TextUnit>
    <TextUnit id="881" loc="881">ὁ δ' αὖ τρίτος τῶνδ' ̔Ιππομέδων τοιόσδ' ἔφυ:</TextUnit>
    <TextUnit id="882" loc="882">παῖς ὢν ἐτόλμης' εὐθὺς οὐ πρὸς ἡδονὰς</TextUnit>
    <TextUnit id="883" loc="883">Μουσῶν τραπέσθαι πρὸς τὸ μαλθακὸν βίου,</TextUnit>
    <TextUnit id="884" loc="884">ἀγροὺς δὲ ναίων, σκληρὰ τῇ φύσει διδοὺς</TextUnit>
    <TextUnit id="885" loc="885">ἔχαιρε πρὸς τἀνδρεῖον, ἔς τ' ἄγρας ἰὼν</TextUnit>
    <TextUnit id="886" loc="886">ἵπποις τε χαίρων τόξα τ' ἐντείνων χεροῖν,</TextUnit>
    <TextUnit id="887" loc="887">πόλει παρασχεῖν σῶμα χρήσιμον θέλων.</TextUnit>
    <TextUnit id="888" loc="888">ὁ τῆς κυναγοῦ δ' ἄλλος ̓Αταλάντης γόνος</TextUnit>
    <TextUnit id="889" loc="889">παῖς Παρθενοπαῖος, εἶδος ἐξοχώτατος,</TextUnit>
    <TextUnit id="890" loc="890">̓Αρκὰς μὲν ἦν, ἐλθὼν δ' ἐπ' ̓Ινάχου ῥοὰς</TextUnit>
    <TextUnit id="891" loc="891">παιδεύεται κατ' ̓́Αργος. ἐκτραφεὶς δ' ἐκεῖ</TextUnit>
    <TextUnit id="892" loc="892">πρῶτον μέν, ὡς χρὴ τοὺς μετοικοῦντας ξένους,</TextUnit>
    <TextUnit id="893" loc="893">λυπηρὸς οὐκ ἦν οὐδ' ἐπίφθονος πόλει</TextUnit>
    <TextUnit id="894" loc="894">οὐδ' ἐξεριστὴς τῶν λόγων, ὅθεν βαρὺς</TextUnit>
    <TextUnit id="895" loc="895">μάλιστ' ἂν εἴη δημότης τε καὶ ξένος.</TextUnit>
    <TextUnit id="896" loc="896">λόχοις δ' ἐνεστὼς ὥσπερ ̓Αργεῖος γεγὼς</TextUnit>
    <TextUnit id="897" loc="897">ἤμυνε χώρᾳ, χὡπότ' εὖ πράσσοι πόλις,</TextUnit>
    <TextUnit id="898" loc="898">ἔχαιρε, λυπρῶς δ' ἔφερεν, εἴ τι δυστυχοῖ.</TextUnit>
    <TextUnit id="899" loc="899">πολλοὺς δ' ἐραστὰς κἀπὸ θηλειῶν ὅσας</TextUnit>
    <TextUnit id="900" loc="900">ἔχων ἐφρούρει μηδὲν ἐξαμαρτάνειν.</TextUnit>
    <TextUnit id="901" loc="901">Τυδέως δ' ἔπαινον ἐν βραχεῖ θήσω μέγαν:</TextUnit>
    <TextUnit id="902" loc="902">οὐκ ἐν λόγοις ἦν λαμπρός, ἀλλ' ἐν ἀσπίδι</TextUnit>
    <TextUnit id="903" loc="903">δεινὸς σοφιστής, πολλά τ' ἐξευρεῖν σοφά.</TextUnit>
    <TextUnit id="904" loc="904">γνώμῃ δ' ἀδελφοῦ Μελεάγρου λελειμμένος,</TextUnit>
    <TextUnit id="905" loc="905">ἴσον παρέσχεν ὄνομα διὰ τέχνης δορός,</TextUnit>
    <TextUnit id="906" loc="906">εὑρὼν ἀκριβῆ μουσικὴν ἐν ἀσπίδι:</TextUnit>
    <TextUnit id="907" loc="907">φιλότιμον ἦθος πλούσιον, φρόνημα δὲ</TextUnit>
    <TextUnit id="908" loc="908">ἐν τοῖσιν ἔργοις, οὐχὶ τοῖς λόγοις, ἴσον.</TextUnit>
    <TextUnit id="909" loc="909">ἐκ τῶνδε μὴ θαύμαζε τῶν εἰρημένων,</TextUnit>
    <TextUnit id="910" loc="910">Θησεῦ, πρὸ πύργων τούσδε τολμῆσαι θανεῖν.</TextUnit>
    <TextUnit id="911" loc="911">τὸ γὰρ τραφῆναι μὴ κακῶς αἰδῶ φέρει:</TextUnit>
    <TextUnit id="912" loc="912">αἰσχύνεται δὲ τἀγάθ' ἀσκήσας ἀνὴρ</TextUnit>
    <TextUnit id="913" loc="913">κακὸς γενέσθαι πᾶς τις. ἡ δ' εὐανδρία</TextUnit>
    <TextUnit id="914" loc="914">διδακτός, εἴπερ καὶ βρέφος διδάσκεται</TextUnit>
    <TextUnit id="915" loc="915">λέγειν ἀκούειν θ' ὧν μάθησιν οὐκ ἔχει.</TextUnit>
    <TextUnit id="916" loc="916">ἃ δ' ἂν μάθῃ τις, ταῦτα σῴζεσθαι φιλεῖ</TextUnit>
    <TextUnit id="917" loc="917">πρὸς γῆρας. οὕτω παῖδας εὖ παιδεύετε.</TextUnit>
    <TextUnit id="918" loc="918">ἰὼ τέκνον, δυστυχῆ ς'</TextUnit>
    <TextUnit id="919" loc="919">ἔτρεφον, ἔφερον ὑφ' ἥπατος</TextUnit>
    <TextUnit id="920" loc="920">πόνους ἐνεγκοῦς' ἐν ὠδῖσι: καὶ</TextUnit>
    <TextUnit id="921" loc="921">νῦν ̔́Αιδας τὸν ἐμὸν</TextUnit>
    <TextUnit id="922" loc="922">ἔχει μόχθον ἀθλίας,</TextUnit>
    <TextUnit id="923" loc="923">ἐγὼ δὲ γηροβοσκὸν οὐκ ἔχω, τεκοῦς'</TextUnit>
    <TextUnit id="924" loc="924">ἁ τάλαινα παῖδα.</TextUnit>
    <TextUnit id="925" loc="925">καὶ μὴν τὸν Οἰκλέους γε γενναῖον τόκον</TextUnit>
    <TextUnit id="926" loc="926">θεοὶ ζῶντ' ἀναρπάσαντες ἐς μυχοὺς χθονὸς</TextUnit>
    <TextUnit id="927" loc="927">αὐτοῖς τεθρίπποις εὐλογοῦσιν ἐμφανῶς:</TextUnit>
    <TextUnit id="928" loc="928">τὸν Οἰδίπου τε παῖδα, Πολυνείκην λέγω,</TextUnit>
    <TextUnit id="929" loc="929">ἡμεῖς ἐπαινέσαντες οὐ ψευδοίμεθ' ἄν.</TextUnit>
    <TextUnit id="930" loc="930">ξένος γὰρ ἦν μοι πρὶν λιπὼν Κάδμου πόλιν</TextUnit>
    <TextUnit id="931" loc="931">φυγῇ πρὸς ̓́Αργος διαβαλεῖν αὐθαίρετος.</TextUnit>
    <TextUnit id="932" loc="932">ἀλλ' οἶσθ' ὃ δρᾶσαι βούλομαι τούτων πέρι;</TextUnit>
    <TextUnit id="933" loc="933">οὐκ οἶδα πλὴν ἕν, σοῖσι πείθεσθαι λόγοις.</TextUnit>
    <TextUnit id="934" loc="934">τὸν μὲν Διὸς πληγέντα Καπανέα πυρὶ</TextUnit>
    <TextUnit id="935" loc="935">ἦ χωρὶς ἱερὸν ὡς νεκρὸν θάψαι θέλεις;</TextUnit>
    <TextUnit id="936" loc="936">ναί: τοὺς δέ γ' ἄλλους πάντας ἐν μιᾷ πυρᾷ.</TextUnit>
    <TextUnit id="937" loc="937">ποῦ δῆτα θήσεις μνῆμα τῷδε χωρίσας;</TextUnit>
    <TextUnit id="938" loc="938">αὐτοῦ παρ' οἴκους τούσδε συμπήξας τάφον.</TextUnit>
    <TextUnit id="939" loc="939">οὗτος μὲν ἤδη δμωσὶν ἂν μέλοι πόνος.</TextUnit>
    <TextUnit id="940" loc="940">ἡμῖν δέ γ' οἵδε: στειχέτω δ' ἄχθη νεκρῶν.</TextUnit>
    <TextUnit id="941" loc="941">ἴτ', ὦ τάλαιναι μητέρες, τέκνων πέλας.</TextUnit>
    <TextUnit id="942" loc="942">ἥκιστ', ̓́Αδραστε, τοῦτο πρόσφορον λέγεις.</TextUnit>
    <TextUnit id="943" loc="943">πῶς; τὰς τεκούσας οὐ χρεὼν ψαῦσαι τέκνων;</TextUnit>
    <TextUnit id="944" loc="944">ὄλοιντ' ἰδοῦσαι τούσδ' ἂν ἠλλοιωμένους.</TextUnit>
    <TextUnit id="945" loc="945">πικρὰ γὰρ ὄψις αἷμα κὠτειλαὶ νεκρῶν.</TextUnit>
    <TextUnit id="946" loc="946">τί δῆτα λύπην ταῖσδε προσθεῖναι θέλεις;</TextUnit>
    <TextUnit id="947" loc="947">νικᾷς. μένειν χρὴ τλημόνως: λέγει γὰρ εὖ</TextUnit>
    <TextUnit id="948" loc="948">Θησεύς: ὅταν δὲ τούσδε προσθῶμεν πυρί,</TextUnit>
    <TextUnit id="949" loc="949">ὀστᾶ προσάξεσθε. ὦ ταλαίπωροι βροτῶν,</TextUnit>
    <TextUnit id="950" loc="950">τί κτᾶσθε λόγχας καὶ κατ' ἀλλήλων φόνους</TextUnit>
    <TextUnit id="951" loc="951">τίθεσθε; παύσασθ', ἀλλὰ λήξαντες πόνων</TextUnit>
    <TextUnit id="952" loc="952">ἄστη φυλάσσεθ' ἥσυχοι μεθ' ἡσύχων.</TextUnit>
    <TextUnit id="953" loc="953">σμικρὸν τὸ χρῆμα τοῦ βίου: τοῦτον δὲ χρὴ</TextUnit>
    <TextUnit id="954" loc="954">ὡς ῥᾷστα καὶ μὴ σὺν πόνοις διεκπερᾶν.</TextUnit>
    <TextUnit id="955" loc="955">οὐκέτ' εὔτεκνος, οὐκέτ' εὔ-</TextUnit>
    <TextUnit id="956" loc="956">παις, οὐδ' εὐτυχίας μέτε-</TextUnit>
    <TextUnit id="957" loc="957">στίν μοι κουροτόκοις ἐν ̓Αργείαις:</TextUnit>
    <TextUnit id="958" loc="958">οὐδ' ̓́Αρτεμις λοχία</TextUnit>
    <TextUnit id="959" loc="959">προσφθέγξαιτ' ἂν τὰς ἀτέκνους.</TextUnit>
    <TextUnit id="960" loc="960">δυσαίων δ' ὁ βίος,</TextUnit>
    <TextUnit id="961" loc="961">πλαγκτὰ δ' ὡσεί τις νεφέλα</TextUnit>
    <TextUnit id="962" loc="962">πνευμάτων ὑπὸ δυσχίμων ἀίσσω.</TextUnit>
    <TextUnit id="963" loc="963">ἑπτὰ ματέρες ἑπτὰ κού-</TextUnit>
    <TextUnit id="964" loc="964">ρους ἐγεινάμεθ' αἱ ταλαί-</TextUnit>
    <TextUnit id="965" loc="965">πωροι κλεινοτάτους ἐν ̓Αργείοις:</TextUnit>
    <TextUnit id="966" loc="966">καὶ νῦν ἄπαις ἄτεκνος</TextUnit>
    <TextUnit id="967" loc="967">γηράσκω δυστανοτάτως,</TextUnit>
    <TextUnit id="968" loc="968">οὔτ' ἐν φθιμένοις</TextUnit>
    <TextUnit id="969" loc="969">οὔτ' ἐν ζωοῖσιν †ἀριθμουμένη†,</TextUnit>
    <TextUnit id="970" loc="970">χωρὶς δή τινα τῶνδ' ἔχουσα μοῖραν.</TextUnit>
    <TextUnit id="971" loc="971">ὑπολελειμμένα μοι δάκρυα:</TextUnit>
    <TextUnit id="972" loc="972">μέλεα παιδὸς ἐν οἴκοις</TextUnit>
    <TextUnit id="973" loc="973">κεῖται μνήματα, πένθιμοι</TextUnit>
    <TextUnit id="974" loc="974">κουραὶ καὶ στέφανοι κόμας,</TextUnit>
    <TextUnit id="975" loc="975">λοιβαί τε νεκύων φθιμένων,</TextUnit>
    <TextUnit id="976" loc="975">ἀοιδαί θ' ἃς χρυσοκόμας</TextUnit>
    <TextUnit id="977" loc="976">̓Απόλλων οὐκ ἐνδέχεται:</TextUnit>
    <TextUnit id="978" loc="977">γόοισι δ' ὀρθρευομένα</TextUnit>
    <TextUnit id="979" loc="978">δάκρυσι νοτερὸν ἀεὶ πέπλων</TextUnit>
    <TextUnit id="980" loc="979">πρὸς στέρνῳ πτύχα τέγξω.</TextUnit>
    <TextUnit id="981" loc="980">καὶ μὴν θαλάμας τάσδ' ἐσορῶ δὴ</TextUnit>
    <TextUnit id="982" loc="981">Καπανέως ἤδη τύμβον θ' ἱερὸν</TextUnit>
    <TextUnit id="983" loc="982">μελάθρων τ' ἐκτὸς</TextUnit>
    <TextUnit id="984" loc="983">Θησέως ἀναθήματα νεκροῖς,</TextUnit>
    <TextUnit id="985" loc="984">κλεινήν τ' ἄλοχον τοῦ καπφθιμένου</TextUnit>
    <TextUnit id="986" loc="985">τοῦδε κεραυνῷ πέλας Εὐάδνην,</TextUnit>
    <TextUnit id="987" loc="986">ἣν ̓͂Ιφις ἄναξ παῖδα φυτεύει.</TextUnit>
    <TextUnit id="988" loc="987">τί ποτ' αἰθερίαν ἕστηκε πέτραν,</TextUnit>
    <TextUnit id="989" loc="988">ἣ τῶνδε δόμων ὑπερακρίζει,</TextUnit>
    <TextUnit id="990" loc="989">τήνδ' ἐμβαίνουσα κέλευθον;</TextUnit>
    <TextUnit id="991" loc="990">τί φέγγος, τίν' αἴγλαν</TextUnit>
    <TextUnit id="992" loc="991">ἐδίφρευε τόθ' ἅλιος</TextUnit>
    <TextUnit id="993" loc="992">σελάνα τε κατ' αἰθέρα,</TextUnit>
    <TextUnit id="994" loc="993">†λαμπάδ' ἵν' ὠκυθόαι νύμφαι†,</TextUnit>
    <TextUnit id="995" loc="994">ἱππεύουσι δι' ὀρφναίας,</TextUnit>
    <TextUnit id="996" loc="995">ἁνίκα γάμων γάμων</TextUnit>
    <TextUnit id="997" loc="996">τῶν ἐμῶν πόλις ̓́Αργους</TextUnit>
    <TextUnit id="998" loc="997">ἀοιδάς, εὐδαιμονίας,</TextUnit>
    <TextUnit id="999" loc="998">ἐπύργωσε καὶ γαμέτα</TextUnit>
    <TextUnit id="1000" loc="999">χαλκεοτευχοῦς, αἰαῖ, Καπανέως.</TextUnit>
    <TextUnit id="1001" loc="1000">πρός ς' ἔβαν δρομὰς ἐξ ἐμῶν</TextUnit>
    <TextUnit id="1002" loc="1001">οἴκων ἐκβακχευσαμένα,</TextUnit>
    <TextUnit id="1003" loc="1002">πυρᾶς φῶς τάφον τε</TextUnit>
    <TextUnit id="1004" loc="1003">βατεύσουσα τὸν αὐτόν,</TextUnit>
    <TextUnit id="1005" loc="1004">ἐς ̔́Αιδαν καταλύσους' ἔμμοχθον</TextUnit>
    <TextUnit id="1006" loc="1005">βίοτον αἰῶνός τε πόνους:</TextUnit>
    <TextUnit id="1007" loc="1006">ἥδιστος γάρ τοι θάνατος</TextUnit>
    <TextUnit id="1008" loc="1007">συνθνῄσκειν θνῄσκουσι φίλοις,</TextUnit>
    <TextUnit id="1009" loc="1008">εἰ δαίμων τάδε κραίνοι.</TextUnit>
    <TextUnit id="1010" loc="1009">καὶ μὴν ὁρᾷς τήνδ' ἧς ἐφέστηκας πέλας</TextUnit>
    <TextUnit id="1011" loc="1010">πυράν, Διὸς θησαυρόν, ἔνθ' ἔνεστι σὸς</TextUnit>
    <TextUnit id="1012" loc="1011">πόσις δαμασθεὶς λαμπάσιν κεραυνίοις.</TextUnit>
    <TextUnit id="1013" loc="1012">ὁρῶ δὴ τελευτάν,</TextUnit>
    <TextUnit id="1014" loc="1013">ἵν' ἕστακα: τύχα δέ μοι</TextUnit>
    <TextUnit id="1015" loc="1014">ξυνάπτοι ποδός: ἀλλὰ τᾶς</TextUnit>
    <TextUnit id="1016" loc="1015">εὐκλεί̈ας χάριν ἔνθεν ὁρ-</TextUnit>
    <TextUnit id="1017" loc="1016">μάσω τᾶσδ' ἀπὸ πέτρας πη-</TextUnit>
    <TextUnit id="1018" loc="1017">δήσασα πυρὸς ἔσω,</TextUnit>
    <TextUnit id="1019" loc="1018">σῶμά τ' αἴθοπι φλογμῷ</TextUnit>
    <TextUnit id="1020" loc="1020">πόσει συμμείξασα, φίλον</TextUnit>
    <TextUnit id="1021" loc="1021">χρῶτα χρωτὶ πέλας θεμένα,</TextUnit>
    <TextUnit id="1022" loc="1022">Φερσεφονείας ἥξω θαλάμους,</TextUnit>
    <TextUnit id="1023" loc="1023">σὲ τὸν θανόντ' οὔποτ' ἐμᾷ</TextUnit>
    <TextUnit id="1024" loc="1024">προδοῦσα ψυχᾷ κατὰ γᾶς.</TextUnit>
    <TextUnit id="1025" loc="1025">ἴτω φῶς γάμοι τε:</TextUnit>
    <TextUnit id="1026" loc="1026">ἴθ' αἵτινες εὐναὶ</TextUnit>
    <TextUnit id="1027" loc="1027">δικαίων ὑμεναίων ἐν ̓́Αργει</TextUnit>
    <TextUnit id="1028" loc="1028">φανῶσιν τέκνοις: ὅσιος δ'</TextUnit>
    <TextUnit id="1029" loc="1029">ὅσιος εὐναῖος γαμέτας</TextUnit>
    <TextUnit id="1030" loc="1030">συντηχθεὶς αὔραις ἀδόλοις</TextUnit>
    <TextUnit id="1031" loc="1030b">γενναίας ψυχᾶς ἀλόχοιο.</TextUnit>
    <TextUnit id="1032" loc="1031">καὶ μὴν ὅδ' αὐτὸς σὸς πατὴρ βαίνει πέλας</TextUnit>
    <TextUnit id="1033" loc="1032">γεραιὸς ̓͂Ιφις ἐς νεωτέρους λόγους,</TextUnit>
    <TextUnit id="1034" loc="1033">οὓς οὐ κατειδὼς πρόσθεν ἀλγήσει κλύων.</TextUnit>
    <TextUnit id="1035" loc="1034">ὦ δυστάλαιναι, δυστάλας δ' ἐγὼ γέρων,</TextUnit>
    <TextUnit id="1036" loc="1035">ἥκω διπλοῦν πένθημ' ὁμαιμόνων ἔχων,</TextUnit>
    <TextUnit id="1037" loc="1036">τὸν μὲν θανόντα παῖδα Καδμείων δορὶ</TextUnit>
    <TextUnit id="1038" loc="1037">̓Ετέοκλον ἐς γῆν πατρίδα ναυσθλώσων νεκρόν,</TextUnit>
    <TextUnit id="1039" loc="1038">ζητῶν τ' ἐμὴν παῖδ', ἣ δόμων ἐξώπιος</TextUnit>
    <TextUnit id="1040" loc="1039">βέβηκε πηδήσασα Καπανέως δάμαρ,</TextUnit>
    <TextUnit id="1041" loc="1040">θανεῖν ἐρῶσα σὺν πόσει. χρόνον μὲν οὖν</TextUnit>
    <TextUnit id="1042" loc="1041">τὸν πρόσθ' ἐφρουρεῖτ' ἐν δόμοις: ἐπεὶ δ' ἐγὼ</TextUnit>
    <TextUnit id="1043" loc="1042">φυλακὰς ἀνῆκα τοῖς παρεστῶσιν κακοῖς,</TextUnit>
    <TextUnit id="1044" loc="1043">βέβηκεν. ἀλλὰ τῇδέ νιν δοξάζομεν</TextUnit>
    <TextUnit id="1045" loc="1044">μάλιστ' ἂν εἶναι: φράζετ' εἰ κατείδετε.</TextUnit>
    <TextUnit id="1046" loc="1045">τί τάσδ' ἐρωτᾷς; ἥδ' ἐγὼ πέτρας ἔπι</TextUnit>
    <TextUnit id="1047" loc="1046">ὄρνις τις ὡσεὶ Καπανέως ὑπὲρ πυρᾶς</TextUnit>
    <TextUnit id="1048" loc="1047">δύστηνον αἰώρημα κουφίζω, πάτερ.</TextUnit>
    <TextUnit id="1049" loc="1048">τέκνον, τίς αὔρα; τίς στόλος; τίνος χάριν</TextUnit>
    <TextUnit id="1050" loc="1049">δόμων ὑπεκβᾶς' ἦλθες ἐς τήνδε χθόνα;</TextUnit>
    <TextUnit id="1051" loc="1050">ὀργὴν λάβοις ἂν τῶν ἐμῶν βουλευμάτων</TextUnit>
    <TextUnit id="1052" loc="1051">κλύων: ἀκοῦσαι δ' οὔ σε βούλομαι, πάτερ.</TextUnit>
    <TextUnit id="1053" loc="1052">τί δ'; οὐ δίκαιον πατέρα τὸν σὸν εἰδέναι;</TextUnit>
    <TextUnit id="1054" loc="1053">κριτὴς ἂν εἴης οὐ σοφὸς γνώμης ἐμῆς.</TextUnit>
    <TextUnit id="1055" loc="1054">σκευῇ δὲ τῇδε τοῦ χάριν κοσμεῖς δέμας;</TextUnit>
    <TextUnit id="1056" loc="1055">θέλει τι κλεινὸν οὗτος ὁ στολμός, πάτερ.</TextUnit>
    <TextUnit id="1057" loc="1056">ὡς οὐκ ἐπ' ἀνδρὶ πένθιμος πρέπεις ὁρᾶν.</TextUnit>
    <TextUnit id="1058" loc="1057">ἐς γάρ τι πρᾶγμα νεοχμὸν ἐσκευάσμεθα.</TextUnit>
    <TextUnit id="1059" loc="1058">κἄπειτα τύμβῳ καὶ πυρᾷ φαίνῃ πέλας;</TextUnit>
    <TextUnit id="1060" loc="1059">ἐνταῦθα γὰρ δὴ καλλίνικος ἔρχομαι.</TextUnit>
    <TextUnit id="1061" loc="1060">νικῶσα νίκην τίνα; μαθεῖν χρῄζω σέθεν.</TextUnit>
    <TextUnit id="1062" loc="1061">πάσας γυναῖκας ἃς δέδορκεν ἥλιος.</TextUnit>
    <TextUnit id="1063" loc="1062">ἔργοις ̓Αθάνας ἢ φρενῶν εὐβουλίᾳ;</TextUnit>
    <TextUnit id="1064" loc="1063">ἀρετῇ: πόσει γὰρ συνθανοῦσα κείσομαι.</TextUnit>
    <TextUnit id="1065" loc="1064">τί φῄς; τί τοῦτ' αἴνιγμα σημαίνεις σαθρόν;</TextUnit>
    <TextUnit id="1066" loc="1065">ᾄσσω θανόντος Καπανέως τήνδ' ἐς πυράν.</TextUnit>
    <TextUnit id="1067" loc="1066">ὦ θύγατερ, οὐ μὴ μῦθον ἐς πολλοὺς ἐρεῖς.</TextUnit>
    <TextUnit id="1068" loc="1067">τοῦτ' αὐτὸ χρῄζω, πάντας ̓Αργείους μαθεῖν.</TextUnit>
    <TextUnit id="1069" loc="1068">ἀλλ' οὐδέ τοί σοι πείσομαι δρώσῃ τάδε.</TextUnit>
    <TextUnit id="1070" loc="1069">ὅμοιον: οὐ γὰρ μὴ κίχῃς μ' ἑλὼν χερί.</TextUnit>
    <TextUnit id="1071" loc="1070">καὶ δὴ παρεῖται σῶμα — σοὶ μὲν οὐ φίλον,</TextUnit>
    <TextUnit id="1072" loc="1071">ἡμῖν δὲ καὶ τῷ συμπυρουμένῳ πόσει.</TextUnit>
    <TextUnit id="1073" loc="1072">ἰώ, γύναι, δεινὸν ἔργον ἐξειργάσω.</TextUnit>
    <TextUnit id="1074" loc="1073">ἀπωλόμην δύστηνος, ̓Αργείων κόραι.</TextUnit>
    <TextUnit id="1075" loc="1074">ἒ ἔ, σχέτλια τάδε παθών,</TextUnit>
    <TextUnit id="1076" loc="1075">τὸ πάντολμον ἔργον ὄψῃ τάλας.</TextUnit>
    <TextUnit id="1077" loc="1076">οὐκ ἄν τιν' εὕροιτ' ἄλλον ἀθλιώτερον.</TextUnit>
    <TextUnit id="1078" loc="1077">ἰὼ τάλας:</TextUnit>
    <TextUnit id="1079" loc="1078">μετέλαχες τύχας Οἰδιπόδα, γέρον,</TextUnit>
    <TextUnit id="1080" loc="1079">μέρος καὶ σὺ καὶ πόλις ἐμὰ τλάμων.</TextUnit>
    <TextUnit id="1081" loc="1080">οἴμοι: τί δὴ βροτοῖσιν οὐκ ἔστιν τόδε,</TextUnit>
    <TextUnit id="1082" loc="1081">νέους δὶς εἶναι καὶ γέροντας αὖ πάλιν;</TextUnit>
    <TextUnit id="1083" loc="1082">ἀλλ' ἐν δόμοις μὲν ἤν τι μὴ καλῶς ἔχῃ,</TextUnit>
    <TextUnit id="1084" loc="1083">γνώμαισιν ὑστέραισιν ἐξορθούμεθα,</TextUnit>
    <TextUnit id="1085" loc="1084">αἰῶνα δ' οὐκ ἔξεστιν. εἰ δ' ἦμεν νέοι</TextUnit>
    <TextUnit id="1086" loc="1085">δὶς καὶ γέροντες, εἴ τις ἐξημάρτανε,</TextUnit>
    <TextUnit id="1087" loc="1086">διπλοῦ βίου λαχόντες ἐξωρθούμεθ' ἄν.</TextUnit>
    <TextUnit id="1088" loc="1087">ἐγὼ γὰρ ἄλλους εἰσορῶν τεκνουμένους</TextUnit>
    <TextUnit id="1089" loc="1088">παίδων ἐραστὴς ἦ πόθῳ τ' ἀπωλλύμην.</TextUnit>
    <TextUnit id="1090" loc="1089">†εἰ δ' ἐς τόδ' ἦλθον κἀξεπειράθην τέκνων</TextUnit>
    <TextUnit id="1091" loc="1090">οἷον στέρεσθαι πατέρα γίγνεται τέκνων,</TextUnit>
    <TextUnit id="1092" loc="1091">οὐκ ἄν ποτ' ἐς τόδ' ἦλθον εἰς ὃ νῦν κακόν:†</TextUnit>
    <TextUnit id="1093" loc="1092">ὅστις φυτεύσας καὶ νεανίαν τεκὼν</TextUnit>
    <TextUnit id="1094" loc="1093">ἄριστον, εἶτα τοῦδε νῦν στερίσκομαι.</TextUnit>
    <TextUnit id="1095" loc="1094">εἶἑν: τί δὴ χρὴ τὸν ταλαίπωρόν με δρᾶν;</TextUnit>
    <TextUnit id="1096" loc="1095">στείχειν πρὸς οἴκους; κᾆτ' ἐρημίαν ἴδω</TextUnit>
    <TextUnit id="1097" loc="1096">πολλῶν μελάθρων, ἀπορίαν τ' ἐμῷ βίῳ;</TextUnit>
    <TextUnit id="1098" loc="1097">ἢ πρὸς μέλαθρα τοῦδε Καπανέως μόλω;</TextUnit>
    <TextUnit id="1099" loc="1098">ἥδιστα πρίν γε δῆθ', ὅτ' ἦν παῖς ἥδε μοι.</TextUnit>
    <TextUnit id="1100" loc="1099">ἀλλ' οὐκέτ' ἔστιν, ἥ γ' ἐμὴν γενειάδα</TextUnit>
    <TextUnit id="1101" loc="1100">προσήγετ' αἰεὶ στόματι καὶ κάρα τόδε</TextUnit>
    <TextUnit id="1102" loc="1101">κατεῖχε χειρί: πατρὶ δ' οὐδὲν †ἥδιον†</TextUnit>
    <TextUnit id="1103" loc="1102">γέροντι θυγατρός: ἀρσένων δὲ μείζονες</TextUnit>
    <TextUnit id="1104" loc="1103">ψυχαί, γλυκεῖαι δ' ἧσσον ἐς θωπεύματα.</TextUnit>
    <TextUnit id="1105" loc="1104">οὐχ ὡς τάχιστα δῆτά μ' ἄξετ' ἐς δόμους;</TextUnit>
    <TextUnit id="1106" loc="1105">σκότῳ δὲ δώσετ': ἔνθ' ἀσιτίαις ἐμὸν</TextUnit>
    <TextUnit id="1107" loc="1106">δέμας γεραιὸν συντακεὶς ἀποφθερῶ.</TextUnit>
    <TextUnit id="1108" loc="1107">τί μ' ὠφελήσει παιδὸς ὀστέων θιγεῖν;</TextUnit>
    <TextUnit id="1109" loc="1108">ὦ δυσπάλαιστον γῆρας, ὡς μισῶ ς' ἔχων,</TextUnit>
    <TextUnit id="1110" loc="1109">μισῶ δ' ὅσοι χρῄζουσιν ἐκτείνειν βίον,</TextUnit>
    <TextUnit id="1111" loc="1110">βρωτοῖσι καὶ ποτοῖσι καὶ μαγεύμασι</TextUnit>
    <TextUnit id="1112" loc="1111">παρεκτρέποντες ὀχετὸν ὥστε μὴ θανεῖν:</TextUnit>
    <TextUnit id="1113" loc="1112">οὓς χρῆν, ἐπειδὰν μηδὲν ὠφελῶσι γῆν,</TextUnit>
    <TextUnit id="1114" loc="1113">θανόντας ἔρρειν κἀκποδὼν εἶναι νέοις.</TextUnit>
    <TextUnit id="1115" loc="1114">ἰὼ ἰώ:</TextUnit>
    <TextUnit id="1116" loc="1115">τάδε δὴ παίδων †καὶ δὴ† φθιμένων</TextUnit>
    <TextUnit id="1117" loc="1115">ὀστᾶ φέρεται. λάβετ', ἀμφίπολοι,</TextUnit>
    <TextUnit id="1118" loc="1116">γραίας ἀμενοῦς — οὐ γὰρ ἔνεστιν</TextUnit>
    <TextUnit id="1119" loc="1117">ῥώμη παίδων ὑπὸ πένθους —</TextUnit>
    <TextUnit id="1120" loc="1118">πολλοῦ τε χρόνου ζώσης μέτρα δὴ</TextUnit>
    <TextUnit id="1121" loc="1119">καταλειβομένης τ' ἄλγεσι πολλοῖς.</TextUnit>
    <TextUnit id="1122" loc="1120">τί γὰρ ἂν μεῖζον τοῦδ' ἔτι θνητοῖς</TextUnit>
    <TextUnit id="1123" loc="1121">πάθος ἐξεύροις</TextUnit>
    <TextUnit id="1124" loc="1122">ἢ τέκνα θανόντ' ἐσιδέσθαι;</TextUnit>
    <TextUnit id="1125" loc="1123">φέρω φέρω,</TextUnit>
    <TextUnit id="1126" loc="1124">τάλαινα μᾶτερ, ἐκ πυρὸς πατρὸς μέλη,</TextUnit>
    <TextUnit id="1127" loc="1125">βάρος μὲν οὐκ ἀβριθὲς ἀλγέων ὕπερ,</TextUnit>
    <TextUnit id="1128" loc="1126">ἐν δ' ὀλίγῳ τἀμὰ πάντα συνθείς.</TextUnit>
    <TextUnit id="1129" loc="1127">ἰὼ ἰώ,</TextUnit>
    <TextUnit id="1130" loc="1128">πᾶ φέρεις δάκρυα φίλᾳ</TextUnit>
    <TextUnit id="1131" loc="1129">ματρὶ τῶν ὀλωλότων;</TextUnit>
    <TextUnit id="1132" loc="1130">σποδοῦ τε πλῆθος ὀλίγον ἀντὶ σωμάτων</TextUnit>
    <TextUnit id="1133" loc="1131">εὐδοκίμων δήποτ' ἐν Μυκήναις;</TextUnit>
    <TextUnit id="1134" loc="1132">ἄπαις, ἄπαις:</TextUnit>
    <TextUnit id="1135" loc="1133">ἐγὼ δ' ἔρημος ἀθλίου πατρὸς τάλας</TextUnit>
    <TextUnit id="1136" loc="1134">ἔρημον οἶκον ὀρφανεύσομαι λαβών,</TextUnit>
    <TextUnit id="1137" loc="1135">οὐ πατρὸς ἐν χερσὶ τοῦ τεκόντος.</TextUnit>
    <TextUnit id="1138" loc="1135">ἰὼ ἰώ:</TextUnit>
    <TextUnit id="1139" loc="1135b">ποῦ δὲ πόνος ἐμῶν τέκνων,</TextUnit>
    <TextUnit id="1140" loc="1136">ποῦ λοχευμάτων χάρις;</TextUnit>
    <TextUnit id="1141" loc="1137">τροφαί τε ματρὸς ἄυπνά τ' ὀμμάτων τέλη,</TextUnit>
    <TextUnit id="1142" loc="1138">καὶ φίλιαι προσβολαὶ προσώπων;</TextUnit>
    <TextUnit id="1143" loc="1139">βεβᾶσιν, οὐκέτ' εἰσίν: οἴμοι πάτερ:</TextUnit>
    <TextUnit id="1144" loc="1140">βεβᾶσιν.  αἰθὴρ ἔχει νιν ἤδη,</TextUnit>
    <TextUnit id="1145" loc="1141">πυρὸς τετακότας σποδῷ:</TextUnit>
    <TextUnit id="1146" loc="1142">ποτανοὶ δ' ἤνυσαν τὸν ̔́Αιδαν.</TextUnit>
    <TextUnit id="1147" loc="1143">πάτερ, μῶν σῶν κλύεις τέκνων γόους;</TextUnit>
    <TextUnit id="1148" loc="1144">ἆρ' ἀσπιδοῦχος ἔτι ποτ' ἀντιτάσσομαι</TextUnit>
    <TextUnit id="1149" loc="1145">σὸν φόνον — εἰ γὰρ γένοιτο — τεκνῶν;</TextUnit>
    <TextUnit id="1150" loc="1146">ἔτ' ἂν θεοῦ θέλοντος ἔλθοι δίκα</TextUnit>
    <TextUnit id="1151" loc="1147">πατρῷος:  οὔπω κακὸν τόδ' εὕδει.</TextUnit>
    <TextUnit id="1152" loc="1148">αἰαῖ γόων: ἅλις τύχας,</TextUnit>
    <TextUnit id="1153" loc="1149">ἅλις δ' ἀλγέων ἐμοὶ πάρεστι.</TextUnit>
    <TextUnit id="1154" loc="1150">ἔτ' ̓Ασωποῦ με δέξεται γάνος</TextUnit>
    <TextUnit id="1155" loc="1151">χαλκέοις ἐν ὅπλοις Δαναϊδῶν στρατηλάταν,</TextUnit>
    <TextUnit id="1156" loc="1152">τοῦ φθιμένου πατρὸς ἐκδικαστάν.</TextUnit>
    <TextUnit id="1157" loc="1153">ἔτ' εἰσορᾶν σε, πάτερ, ἐπ' ὀμμάτων δοκῶ</TextUnit>
    <TextUnit id="1158" loc="1154">φίλον φίλημα παρὰ γένυν τιθέντα σόν.</TextUnit>
    <TextUnit id="1159" loc="1155">λόγων δὲ παρακέλευσμα σῶν</TextUnit>
    <TextUnit id="1160" loc="1156">ἀέρι φερόμενον οἴχεται.</TextUnit>
    <TextUnit id="1161" loc="1157">δυοῖν δ' ἄχη, ματρί τ' ἔλιπεν —</TextUnit>
    <TextUnit id="1162" loc="1158">σέ τ' οὔποτ' ἄλγη πατρῷα λείψει.</TextUnit>
    <TextUnit id="1163" loc="1159">ἔχω τοσόνδε βάρος ὅσον μ' ἀπώλεσεν.</TextUnit>
    <TextUnit id="1164" loc="1160">φέρ', ἀμφὶ μαστὸν ὑποβάλω φίλαν σποδόν.</TextUnit>
    <TextUnit id="1165" loc="1161">ἔκλαυσα τόδε κλύων ἔπος</TextUnit>
    <TextUnit id="1166" loc="1162">στυγνότατον: ἔθιγέ μου φρενῶν.</TextUnit>
    <TextUnit id="1167" loc="1163">ὦ τέκνον, ἔβας: οὐκέτι φίλον</TextUnit>
    <TextUnit id="1168" loc="1164">φίλας ἄγαλμ' ὄψομαί σε ματρός.</TextUnit>
    <TextUnit id="1169" loc="1165">̓́Αδραστε καὶ γυναῖκες ̓Αργεῖαι γένος,</TextUnit>
    <TextUnit id="1170" loc="1166">ὁρᾶτε παῖδας τούσδ' ἔχοντας ἐν χεροῖν</TextUnit>
    <TextUnit id="1171" loc="1167">πατέρων ἀρίστων σώμαθ' ὧν ἀνειλόμην:</TextUnit>
    <TextUnit id="1172" loc="1168">τούτοις ἐγώ σφε καὶ πόλις δωρούμεθα.</TextUnit>
    <TextUnit id="1173" loc="1169">ὑμᾶς δὲ τῶνδε χρὴ χάριν μεμνημένους</TextUnit>
    <TextUnit id="1174" loc="1170">σῴζειν, ὁρῶντας ὧν ἐκύρσατ' ἐξ ἐμοῦ,</TextUnit>
    <TextUnit id="1175" loc="1171">παισίν θ' ὑπειπεῖν τούσδε τοὺς αὐτοὺς λόγους,</TextUnit>
    <TextUnit id="1176" loc="1172">τιμᾶν πόλιν τήνδ', ἐκ τέκνων ἀεὶ τέκνοις</TextUnit>
    <TextUnit id="1177" loc="1173">μνήμην παραγγέλλοντας ὧν ἐκύρσατε.</TextUnit>
    <TextUnit id="1178" loc="1174">Ζεὺς δὲ ξυνίστωρ οἵ τ' ἐν οὐρανῷ θεοὶ</TextUnit>
    <TextUnit id="1179" loc="1175">οἵων ὑφ' ἡμῶν στείχετ' ἠξιωμένοι.</TextUnit>
    <TextUnit id="1180" loc="1176">Θησεῦ, ξύνισμεν πάνθ' ὅς' ̓Αργείαν χθόνα</TextUnit>
    <TextUnit id="1181" loc="1177">δέδρακας ἐσθλὰ δεομένην εὐεργετῶν,</TextUnit>
    <TextUnit id="1182" loc="1178">χάριν τ' ἀγήρων ἕξομεν: γενναῖα γὰρ</TextUnit>
    <TextUnit id="1183" loc="1179">παθόντες ὑμᾶς ἀντιδρᾶν ὀφείλομεν.</TextUnit>
    <TextUnit id="1184" loc="1180">τί δῆτ' ἔθ' ὑμῖν ἄλλ' ὑπουργῆσαί με χρή;</TextUnit>
    <TextUnit id="1185" loc="1181">χαῖρ': ἄξιος γὰρ καὶ σὺ καὶ πόλις σέθεν.</TextUnit>
    <TextUnit id="1186" loc="1182">ἔσται τάδ': ἀλλὰ καὶ σὺ τῶν αὐτῶν τύχοις.</TextUnit>
    <TextUnit id="1187" loc="1183">ἄκουε, Θησεῦ, τούσδ' ̓Αθηναίας λόγους,</TextUnit>
    <TextUnit id="1188" loc="1184">ἃ χρή σε δρᾶσαι, δρῶντα δ' ὠφελεῖν τάδε.</TextUnit>
    <TextUnit id="1189" loc="1185">μὴ δῷς τάδ' ὀστᾶ τοῖσδ' ἐς ̓Αργείαν χθόνα</TextUnit>
    <TextUnit id="1190" loc="1186">παισὶν κομίζειν ῥᾳδίως οὕτω μεθείς,</TextUnit>
    <TextUnit id="1191" loc="1187">ἀλλ' ἀντὶ τῶν σῶν καὶ πόλεως μοχθημάτων</TextUnit>
    <TextUnit id="1192" loc="1188">πρῶτον λάβ' ὅρκον. τόνδε δ' ὀμνύναι χρεὼν</TextUnit>
    <TextUnit id="1193" loc="1189">̓́Αδραστον: οὗτος κύριος, τύραννος ὤν,</TextUnit>
    <TextUnit id="1194" loc="1190">πάσης ὑπὲρ γῆς Δαναϊδῶν ὁρκωμοτεῖν.</TextUnit>
    <TextUnit id="1195" loc="1191">ὁ δ' ὅρκος ἔσται, μήποτ' ̓Αργείους χθόνα</TextUnit>
    <TextUnit id="1196" loc="1192">ἐς τήνδ' ἐποίσειν πολέμιον παντευχίαν,</TextUnit>
    <TextUnit id="1197" loc="1193">ἄλλων τ' ἰόντων ἐμποδὼν θήσειν δόρυ.</TextUnit>
    <TextUnit id="1198" loc="1194">ἢν δ' ὅρκον ἐκλιπόντες ἔλθωσιν, πάλιν</TextUnit>
    <TextUnit id="1199" loc="1195">κακῶς ὀλέσθαι πρόστρεπ' ̓Αργείων χθόνα.</TextUnit>
    <TextUnit id="1200" loc="1196">ἐν ᾧ δὲ τέμνειν σφάγια χρή ς', ἄκουέ μου.</TextUnit>
    <TextUnit id="1201" loc="1197">ἔστιν τρίπους σοι χαλκόπους ἔσω δόμων,</TextUnit>
    <TextUnit id="1202" loc="1198">ὃν ̓Ιλίου ποτ' ἐξαναστήσας βάθρα</TextUnit>
    <TextUnit id="1203" loc="1199">σπουδὴν ἐπ' ἄλλην ̔Ηρακλῆς ὁρμώμενος</TextUnit>
    <TextUnit id="1204" loc="1200">στῆσαί ς' ἐφεῖτο Πυθικὴν πρὸς ἐσχάραν.</TextUnit>
    <TextUnit id="1205" loc="1201">ἐν τῷδε λαιμοὺς τρεῖς τριῶν μήλων τεμὼν</TextUnit>
    <TextUnit id="1206" loc="1202">ἔγγραψον ὅρκους τρίποδος ἐν κοίλῳ κύτει,</TextUnit>
    <TextUnit id="1207" loc="1203">κἄπειτα σῴζειν θεῷ δὸς ᾧ Δελφῶν μέλει,</TextUnit>
    <TextUnit id="1208" loc="1204">μνημεῖά θ' ὅρκων μαρτύρημά θ' ̔Ελλάδι.</TextUnit>
    <TextUnit id="1209" loc="1205">ᾗ δ' ἂν διοίξῃς σφάγια καὶ τρώσῃς φόνον</TextUnit>
    <TextUnit id="1210" loc="1206">ὀξύστομον μάχαιραν ἐς γαίας μυχοὺς</TextUnit>
    <TextUnit id="1211" loc="1207">κρύψον παρ' αὐτὰς ἑπτὰ πυρκαιὰς νεκρῶν:</TextUnit>
    <TextUnit id="1212" loc="1208">φόβον γὰρ αὐτοῖς, ἤν ποτ' ἔλθωσιν πόλιν,</TextUnit>
    <TextUnit id="1213" loc="1209">δειχθεῖσα θήσει καὶ κακὸν νόστον πάλιν.</TextUnit>
    <TextUnit id="1214" loc="1210">δράσας δὲ ταῦτα πέμπε γῆς ἔξω νεκρούς.</TextUnit>
    <TextUnit id="1215" loc="1211">τεμένη δ', ἵν' αὐτῶν σώμαθ' ἡγνίσθη πυρί,</TextUnit>
    <TextUnit id="1216" loc="1212">μέθες παρ' αὐτὴν τρίοδον ̓Ισθμίας θεοῦ:</TextUnit>
    <TextUnit id="1217" loc="1213">σοὶ μὲν τάδ' εἶπον: παισὶ δ' ̓Αργείων λέγω:</TextUnit>
    <TextUnit id="1218" loc="1214">πορθήσεθ' ἡβήσαντες ̓Ισμηνοῦ πόλιν,</TextUnit>
    <TextUnit id="1219" loc="1215">πατέρων θανόντων ἐκδικάζοντες φόνον,</TextUnit>
    <TextUnit id="1220" loc="1216">σύ τ' ἀντὶ πατρός, Αἰγιαλεῦ, στρατηλάτης</TextUnit>
    <TextUnit id="1221" loc="1217">νέος καταστάς, παῖς τ' ἀπ' Αἰτωλῶν μολὼν</TextUnit>
    <TextUnit id="1222" loc="1218">Τυδέως, ὃν ὠνόμαζε Διομήδην πατήρ.</TextUnit>
    <TextUnit id="1223" loc="1219">ἀλλ' οὐ φθάνειν χρὴ συσκιάζοντας γένυν</TextUnit>
    <TextUnit id="1224" loc="1220">καὶ χαλκοπληθῆ Δαναϊδῶν ὁρμᾶν στρατὸν</TextUnit>
    <TextUnit id="1225" loc="1221">ἑπτάστολον πύργωμα Καδμείων ἔπι:</TextUnit>
    <TextUnit id="1226" loc="1222">πικροὶ γὰρ αὐτοῖς ἥξετ', ἐκτεθραμμένοι</TextUnit>
    <TextUnit id="1227" loc="1223">σκύμνοι λεόντων, πόλεος ἐκπορθήτορες.</TextUnit>
    <TextUnit id="1228" loc="1224">κοὐκ ἔστιν ἄλλως: ̓́Εκγονοι δ' ἀν' ̔Ελλάδα</TextUnit>
    <TextUnit id="1229" loc="1225">κληθέντες ᾠδὰς ὑστέροισι θήσετε:</TextUnit>
    <TextUnit id="1230" loc="1226">τοῖον στράτευμα σὺν θεῷ πορεύσετε.</TextUnit>
    <TextUnit id="1231" loc="1227">δέσποιν' ̓Αθάνα, πείσομαι λόγοισι σοῖς:</TextUnit>
    <TextUnit id="1232" loc="1228">σὺ γάρ μ' ἀνορθοῖς, ὥστε μὴ 'ξαμαρτάνειν:</TextUnit>
    <TextUnit id="1233" loc="1229">καὶ τόνδ' ἐν ὅρκοις ζεύξομαι: μόνον σύ με</TextUnit>
    <TextUnit id="1234" loc="1230">ἐς ὀρθὸν ἵστη: σοῦ γὰρ εὐμενοῦς πόλει</TextUnit>
    <TextUnit id="1235" loc="1231">οὔσης τὸ λοιπὸν ἀσφαλῶς οἰκήσομεν.</TextUnit>
    <TextUnit id="1236" loc="1232">στείχωμεν, ̓́Αδρασθ', ὅρκια δῶμεν</TextUnit>
    <TextUnit id="1237" loc="1233">τῷδ' ἀνδρὶ πόλει τ': ἄξια δ' ἡμῖν</TextUnit>
    <TextUnit id="1238" loc="1234">προμεμοχθήκασι σέβεσθαι.</TextUnit>
  </Text>
</TessDocument>
