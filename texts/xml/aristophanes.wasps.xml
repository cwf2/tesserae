<?xml version="1.0" encoding="UTF-8"?>
<TessDocument id="aristophanes.wasps">
  <Metadata>
    <Author>aristophanes</Author>
    <Display>Wasps</Display>
    <Abbr>aristoph. wasps.</Abbr>
    <Lang>grc</Lang>
    <Prose>0</Prose>
    <PrintSource>F.W. Hall and W.M. Geldart, Aristophanes Comoediae, ed. F.W. Hall and W.M. Geldart, vol. 1. Oxford: Clarendon Press, Oxford, 1907.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a1999.01.0043</DigitalSourceURL>
    <AddedBy>Anna Glenn</AddedBy>
    <URI>urn:cts:greekLit:tlg0019.tlg004.perseus-grc1</URI>
  </Metadata>
  <Text>
    <TextUnit id="0" loc="1">Οὗτος τί πάσχεις ὦ κακόδαιμον Ξανθία;</TextUnit>
    <TextUnit id="1" loc="2">φυλακὴν καταλύειν νυκτερινὴν διδάσκομαι.</TextUnit>
    <TextUnit id="2" loc="3">κακὸν ἆρα ταῖς πλευραῖς τι προὐφείλεις μέγα.</TextUnit>
    <TextUnit id="3" loc="4">ἆρ' οἶσθά γ' οἷον κνώδαλον φυλάττομεν;</TextUnit>
    <TextUnit id="4" loc="5">οἶδ', ἀλλ' ἐπιθυμῶ σμικρὸν ἀπομερμηρίσαι.</TextUnit>
    <TextUnit id="5" loc="6">σὺ δ' οὖν παρακινδύνευ', ἐπεὶ καὐτοῦ γ' ἐμοῦ</TextUnit>
    <TextUnit id="6" loc="7">κατὰ τοῖν κόραιν ὕπνου τι καταχεῖται γλυκύ.</TextUnit>
    <TextUnit id="7" loc="8">ἀλλ' ἦ παραφρονεῖς ἐτεὸν ἢ κορυβαντιᾷς;</TextUnit>
    <TextUnit id="8" loc="9">οὔκ, ἀλλ' ὕπνος μ' ἔχει τις ἐκ Σαβαζίου.</TextUnit>
    <TextUnit id="9" loc="10">τὸν αὐτὸν ἄρ' ἐμοὶ βουκολεῖς Σαβάζιον.</TextUnit>
    <TextUnit id="10" loc="11">κἀμοὶ γὰρ ἀρτίως ἐπεστρατεύσατο</TextUnit>
    <TextUnit id="11" loc="12">Μῆδός τις ἐπὶ τὰ βλέφαρα νυστακτὴς ὕπνος:</TextUnit>
    <TextUnit id="12" loc="13">καὶ δῆτ' ὄναρ θαυμαστὸν εἶδον ἀρτίως.</TextUnit>
    <TextUnit id="13" loc="14">κἄγωγ' ἀληθῶς οἷον οὐδεπώποτε.</TextUnit>
    <TextUnit id="14" loc="15">ἀτὰρ σὺ λέξον πρότερος.   ἐδόκουν αἰετὸν</TextUnit>
    <TextUnit id="15" loc="16">καταπτόμενον ἐς τὴν ἀγορὰν μέγαν πάνυ</TextUnit>
    <TextUnit id="16" loc="17">ἀναρπάσαντα τοῖς ὄνυξιν ἀσπίδα</TextUnit>
    <TextUnit id="17" loc="18">φέρειν ἐπίχαλκον ἀνεκὰς ἐς τὸν οὐρανόν,</TextUnit>
    <TextUnit id="18" loc="19">κἄπειτα ταύτην ἀποβαλεῖν Κλεώνυμον.</TextUnit>
    <TextUnit id="19" loc="20">οὐδὲν ἄρα γρίφου διαφέρει Κλεώνυμος.</TextUnit>
    <TextUnit id="20" loc="21">πῶς δή;   προσερεῖ τις τοῖσι συμπόταις, λέγων</TextUnit>
    <TextUnit id="21" loc="22">“τί ταὐτὸν ἐν γῇ τ' ἀπέβαλεν κἀν οὐρανῷ</TextUnit>
    <TextUnit id="22" loc="23">κἀν τῇ θαλάττῃ θηρίον τὴν ἀσπίδα;”</TextUnit>
    <TextUnit id="23" loc="24">οἴμοι τί δῆτά μοι κακὸν γενήσεται</TextUnit>
    <TextUnit id="24" loc="25">ἰδόντι τοιοῦτον ἐνύπνιον;   μὴ φροντίσῃς.</TextUnit>
    <TextUnit id="25" loc="26">οὐδὲν γὰρ ἔσται δεινὸν οὐ μὰ τοὺς θεούς.</TextUnit>
    <TextUnit id="26" loc="27">δεινόν γέ ποὔστ' ἄνθρωπος ἀποβαλὼν ὅπλα.</TextUnit>
    <TextUnit id="27" loc="28">ἀτὰρ σὺ τὸ σὸν αὖ λέξον.   ἀλλ' ἐστὶν μέγα.</TextUnit>
    <TextUnit id="28" loc="29">περὶ τῆς πόλεως γάρ ἐστι τοῦ σκάφους ὅλου.</TextUnit>
    <TextUnit id="29" loc="30">λέγε νυν ἀνύσας τι τὴν τρόπιν τοῦ πράγματος.</TextUnit>
    <TextUnit id="30" loc="31">ἔδοξέ μοι περὶ πρῶτον ὕπνον ἐν τῇ πυκνὶ</TextUnit>
    <TextUnit id="31" loc="32">ἐκκλησιάζειν πρόβατα συγκαθήμενα,</TextUnit>
    <TextUnit id="32" loc="33">βακτηρίας ἔχοντα καὶ τριβώνια:</TextUnit>
    <TextUnit id="33" loc="34">κἄπειτα τούτοις τοῖς προβάτοισι μοὐδόκει</TextUnit>
    <TextUnit id="34" loc="35">δημηγορεῖν φάλαινα πανδοκεύτρια,</TextUnit>
    <TextUnit id="35" loc="36">ἔχουσα φωνὴν ἐμπεπρησμένης ὑός.</TextUnit>
    <TextUnit id="36" loc="37">αἰβοῖ.   τί ἔστι;   παῦε παῦε, μὴ λέγε:</TextUnit>
    <TextUnit id="37" loc="38">ὄζει κάκιστον τοὐνύπνιον βύρσης σαπρᾶς.</TextUnit>
    <TextUnit id="38" loc="39">εἶθ' ἡ μιαρὰ φάλαιν' ἔχουσα τρυτάνην</TextUnit>
    <TextUnit id="39" loc="40">ἵστη βόειον δημόν.   οἴμοι δείλαιος:</TextUnit>
    <TextUnit id="40" loc="41">τὸν δῆμον ἡμῶν βούλεται διιστάναι.</TextUnit>
    <TextUnit id="41" loc="42">ἐδόκει δέ μοι Θέωρος αὐτῆς πλησίον</TextUnit>
    <TextUnit id="42" loc="43">χαμαὶ καθῆσθαι τὴν κεφαλὴν κόρακος ἔχων.</TextUnit>
    <TextUnit id="43" loc="44">εἶτ' ̓Αλκιβιάδης εἶπε πρός με τραυλίσας,</TextUnit>
    <TextUnit id="44" loc="45">“ὁλᾷς; Θέωλος τὴν κεφαλὴν κόλακος ἔχει.”</TextUnit>
    <TextUnit id="45" loc="46">ὀρθῶς γε τοῦτ' ̓Αλκιβιάδης ἐτραύλισεν.</TextUnit>
    <TextUnit id="46" loc="47">οὔκουν ἐκεῖν' ἀλλόκοτον, ὁ Θέωρος κόραξ</TextUnit>
    <TextUnit id="47" loc="48">γιγνόμενος;   ἥκιστ', ἀλλ' ἄριστον.   πῶς;   ὅπως;</TextUnit>
    <TextUnit id="48" loc="49">ἄνθρωπος ὢν εἶτ' ἐγένετ' ἐξαίφνης κόραξ:</TextUnit>
    <TextUnit id="49" loc="50">οὔκουν ἐναργὲς τοῦτο συμβαλεῖν, ὅτι</TextUnit>
    <TextUnit id="50" loc="51">ἀρθεὶς ἀφ' ἡμῶν ἐς κόρακας οἰχήσεται;</TextUnit>
    <TextUnit id="51" loc="52">εἶτ' οὐκ ἐγὼ δοὺς δύ' ὀβολὼ μισθώσομαι</TextUnit>
    <TextUnit id="52" loc="53">οὕτως ὑποκρινόμενον σοφῶς ὀνείρατα;</TextUnit>
    <TextUnit id="53" loc="54">φέρε νυν κατείπω τοῖς θεαταῖς τὸν λόγον,</TextUnit>
    <TextUnit id="54" loc="55">ὀλίγ' ἄτθ' ὑπειπὼν πρῶτον αὐτοῖσιν ταδί,</TextUnit>
    <TextUnit id="55" loc="56">μηδὲν παρ' ἡμῶν προσδοκᾶν λίαν μέγα,</TextUnit>
    <TextUnit id="56" loc="57">μηδ' αὖ γέλωτα Μεγαρόθεν κεκλεμμένον.</TextUnit>
    <TextUnit id="57" loc="58">ἡμῖν γὰρ οὐκ ἔστ' οὔτε κάρυ' ἐκ φορμίδος</TextUnit>
    <TextUnit id="58" loc="59">δούλω διαρριπτοῦντε τοῖς θεωμένοις,</TextUnit>
    <TextUnit id="59" loc="60">οὔθ' ̔Ηρακλῆς τὸ δεῖπνον ἐξαπατώμενος,</TextUnit>
    <TextUnit id="60" loc="61">οὐδ' αὖθις ἀνασελγαινόμενος Εὐριπίδης:</TextUnit>
    <TextUnit id="61" loc="62">οὐδ' εἰ Κλέων γ' ἔλαμψε τῆς τύχης χάριν,</TextUnit>
    <TextUnit id="62" loc="63">αὖθις τὸν αὐτὸν ἄνδρα μυττωτεύσομεν.</TextUnit>
    <TextUnit id="63" loc="64">ἀλλ' ἔστιν ἡμῖν λογίδιον γνώμην ἔχον,</TextUnit>
    <TextUnit id="64" loc="65">ὑμῶν μὲν αὐτῶν οὐχὶ δεξιώτερον,</TextUnit>
    <TextUnit id="65" loc="66">κωμῳδίας δὲ φορτικῆς σοφώτερον.</TextUnit>
    <TextUnit id="66" loc="67">ἔστιν γὰρ ἡμῖν δεσπότης ἐκεινοσὶ</TextUnit>
    <TextUnit id="67" loc="68">ἅνω καθεύδων, ὁ μέγας, οὑπὶ τοῦ τέγους.</TextUnit>
    <TextUnit id="68" loc="69">οὗτος φυλάττειν τὸν πατέρ' ἐπέταξε νῷν,</TextUnit>
    <TextUnit id="69" loc="70">ἔνδον καθείρξας, ἵνα θύραζε μὴ 'ξίῃ.</TextUnit>
    <TextUnit id="70" loc="71">νόσον γὰρ ὁ πατὴρ ἀλλόκοτον αὐτοῦ νοσεῖ,</TextUnit>
    <TextUnit id="71" loc="72">ἣν οὐδ' ἂν εἷς γνοίη ποτ' οὐδ' ἂν ξυμβάλοι</TextUnit>
    <TextUnit id="72" loc="73">εἰ μὴ πύθοιθ' ἡμῶν: ἐπεὶ τοπάζετε.</TextUnit>
    <TextUnit id="73" loc="74">̓Αμυνίας μὲν ὁ Προνάπους φής' οὑτοσὶ</TextUnit>
    <TextUnit id="74" loc="75">εἶναι φιλόκυβον αὐτόν: ἀλλ' οὐδὲν λέγει.</TextUnit>
    <TextUnit id="75" loc="76">μὰ Δί', ἀλλ' ἀφ' αὑτοῦ τὴν νόσον τεκμαίρεται.</TextUnit>
    <TextUnit id="76" loc="77">οὔκ, ἀλλὰ “φιλο” μέν ἐστιν ἀρχὴ τοῦ κακοῦ.</TextUnit>
    <TextUnit id="77" loc="78">ὁδὶ δέ φησι Σωσίας πρὸς Δερκύλον</TextUnit>
    <TextUnit id="78" loc="79">εἶναι φιλοπότην αὐτόν.   οὐδαμῶς γ', ἐπεὶ</TextUnit>
    <TextUnit id="79" loc="80">αὕτη γε χρηστῶν ἐστιν ἀνδρῶν ἡ νόσος.</TextUnit>
    <TextUnit id="80" loc="81">Νικόστρατος δ' αὖ φησιν ὁ Σκαμβωνίδης</TextUnit>
    <TextUnit id="81" loc="82">εἶναι φιλοθύτην αὐτὸν ἢ φιλόξενον.</TextUnit>
    <TextUnit id="82" loc="83">μὰ τὸν κύν' ὦ Νικόστρατ' οὐ φιλόξενος,</TextUnit>
    <TextUnit id="83" loc="84">ἐπεὶ καταπύγων ἐστὶν ὅ γε Φιλόξενος.</TextUnit>
    <TextUnit id="84" loc="85">ἄλλως φλυαρεῖτ': οὐ γὰρ ἐξευρήσετε.</TextUnit>
    <TextUnit id="85" loc="86">εἰ δὴ 'πιθυμεῖτ' εἰδέναι, σιγᾶτε νῦν.</TextUnit>
    <TextUnit id="86" loc="87">φράσω γὰρ ἤδη τὴν νόσον τοῦ δεσπότου.</TextUnit>
    <TextUnit id="87" loc="88">φιληλιαστής ἐστιν ὡς οὐδεὶς ἀνήρ,</TextUnit>
    <TextUnit id="88" loc="89">ἐρᾷ τε τούτου, τοῦ δικάζειν, καὶ στένει</TextUnit>
    <TextUnit id="89" loc="90">ἢν μὴ 'πὶ τοῦ πρώτου καθίζηται ξύλου.</TextUnit>
    <TextUnit id="90" loc="91">ὕπνου δ' ὁρᾷ τῆς νυκτὸς οὐδὲ πασπάλην.</TextUnit>
    <TextUnit id="91" loc="92">ἢν δ' οὖν καταμύσῃ κἂν ἄχνην, ὅμως ἐκεῖ</TextUnit>
    <TextUnit id="92" loc="93">ὁ νοῦς πέτεται τὴν νύκτα περὶ τὴν κλεψύδραν.</TextUnit>
    <TextUnit id="93" loc="94">ὑπὸ τοῦ δὲ τὴν ψῆφόν γ' ἔχειν εἰωθέναι</TextUnit>
    <TextUnit id="94" loc="95">τοὺς τρεῖς ξυνέχων τῶν δακτύλων ἀνίσταται,</TextUnit>
    <TextUnit id="95" loc="96">ὥσπερ λιβανωτὸν ἐπιτιθεὶς νουμηνίᾳ.</TextUnit>
    <TextUnit id="96" loc="97">καὶ νὴ Δί' ἢν ἴδῃ γέ που γεγραμμένον</TextUnit>
    <TextUnit id="97" loc="98">υἱὸν Πυριλάμπους ἐν θύρᾳ Δῆμον καλόν,</TextUnit>
    <TextUnit id="98" loc="99">ἰὼν παρέγραψε πλησίον “κημὸς καλός.”</TextUnit>
    <TextUnit id="99" loc="100">τὸν ἀλεκτρυόνα δ', ὃς ᾖδ' ἀφ' ἑσπέρας, ἔφη</TextUnit>
    <TextUnit id="100" loc="101">ὄψ' ἐξεγείρειν αὐτὸν ἀναπεπεισμένον,</TextUnit>
    <TextUnit id="101" loc="102">παρὰ τῶν ὑπευθύνων ἔχοντα χρήματα.</TextUnit>
    <TextUnit id="102" loc="103">εὐθὺς δ' ἀπὸ δορπηστοῦ κέκραγεν ἐμβάδας,</TextUnit>
    <TextUnit id="103" loc="104">κἄπειτ' ἐκεῖς' ἐλθὼν προκαθεύδει πρῲ πάνυ,</TextUnit>
    <TextUnit id="104" loc="105">ὥσπερ λεπὰς προσεχόμενος τῷ κίονι.</TextUnit>
    <TextUnit id="105" loc="106">ὑπὸ δυσκολίας δ' ἅπασι τιμῶν τὴν μακρὰν</TextUnit>
    <TextUnit id="106" loc="107">ὥσπερ μέλιττ' ἢ βομβυλιὸς εἰσέρχεται</TextUnit>
    <TextUnit id="107" loc="108">ὑπὸ τοῖς ὄνυξι κηρὸν ἀναπεπλασμένος.</TextUnit>
    <TextUnit id="108" loc="109">ψήφων δὲ δείσας μὴ δεηθείη ποτέ,</TextUnit>
    <TextUnit id="109" loc="110">ἵν' ἔχοι δικάζειν, αἰγιαλὸν ἔνδον τρέφει.</TextUnit>
    <TextUnit id="110" loc="111">τοιαῦτ' ἀλύει: νουθετούμενος δ' ἀεὶ</TextUnit>
    <TextUnit id="111" loc="112">μᾶλλον δικάζει. τοῦτον οὖν φυλάττομεν</TextUnit>
    <TextUnit id="112" loc="113">μοχλοῖσιν ἐνδήσαντες, ὡς ἂν μὴ 'ξίῃ.</TextUnit>
    <TextUnit id="113" loc="114">ὁ γὰρ υἱὸς αὐτοῦ τὴν νόσον βαρέως φέρει.</TextUnit>
    <TextUnit id="114" loc="115">καὶ πρῶτα μὲν λόγοισι παραμυθούμενος</TextUnit>
    <TextUnit id="115" loc="116">ἀνέπειθεν αὐτὸν μὴ φορεῖν τριβώνιον</TextUnit>
    <TextUnit id="116" loc="117">μηδ' ἐξιέναι θύραζ', ὁ δ' οὐκ ἐπείθετο.</TextUnit>
    <TextUnit id="117" loc="118">εἶτ' αὐτὸν ἀπέλου κἀκάθαιρ', ὁ δ' οὐ μάλα.</TextUnit>
    <TextUnit id="118" loc="119">μετὰ τοῦτ' ἐκορυβάντιζ', ὁ δ' αὐτῷ τυμπάνῳ</TextUnit>
    <TextUnit id="119" loc="120">ᾄξας ἐδίκαζεν ἐς τὸ καινὸν ἐμπεσών.</TextUnit>
    <TextUnit id="120" loc="121">ὅτε δῆτα ταύταις ταῖς τελεταῖς οὐκ ὠφέλει,</TextUnit>
    <TextUnit id="121" loc="122">διέπλευσεν εἰς Αἴγιναν, εἶτα ξυλλαβὼν</TextUnit>
    <TextUnit id="122" loc="123">νύκτωρ κατέκλινεν αὐτὸν εἰς ̓Ασκληπιοῦ,</TextUnit>
    <TextUnit id="123" loc="124">ὁ δ' ἀνεφάνη κνεφαῖος ἐπὶ τῇ κιγκλίδι.</TextUnit>
    <TextUnit id="124" loc="125">ἐντεῦθεν οὐκέτ' αὐτὸν ἐξεφρίεμεν,</TextUnit>
    <TextUnit id="125" loc="126">ὁ δ' ἐξεδίδρασκε διά τε τῶν ὑδρορροῶν</TextUnit>
    <TextUnit id="126" loc="127">καὶ τῶν ὀπῶν: ἡμεῖς δ' ὅς' ἦν τετρημένα</TextUnit>
    <TextUnit id="127" loc="128">ἐνεβύσαμεν ῥακίοισι κἀπακτώσαμεν,</TextUnit>
    <TextUnit id="128" loc="129">ὁ δ' ὡσπερεὶ κολοιὸς αὑτῷ παττάλους</TextUnit>
    <TextUnit id="129" loc="130">ἐνέκρουεν ἐς τὸν τοῖχον, εἶτ' ἐξήλλετο.</TextUnit>
    <TextUnit id="130" loc="131">ἡμεῖς δὲ τὴν αὐλὴν ἅπασαν δικτύοις</TextUnit>
    <TextUnit id="131" loc="132">καταπετάσαντες ἐν κύκλῳ φυλάττομεν.</TextUnit>
    <TextUnit id="132" loc="133">ἔστιν δ' ὄνομα τῷ μὲν γέροντι Φιλοκλέων</TextUnit>
    <TextUnit id="133" loc="134">ναὶ μὰ Δία, τῷ δ' υἱεῖ γε τῳδὶ Βδελυκλέων,</TextUnit>
    <TextUnit id="134" loc="135">ἔχων τρόπους φρυαγμοσεμνάκους τίνας.</TextUnit>
    <TextUnit id="135" loc="136">ὦ Ξανθία καὶ Σωσία, καθεύδετε;</TextUnit>
    <TextUnit id="136" loc="137">οἴμοι.   τί ἔστι;   Βδελυκλέων ἀνίσταται.</TextUnit>
    <TextUnit id="137" loc="138">οὐ περιδραμεῖται σφῷν ταχέως δεῦρ' ἅτερος;</TextUnit>
    <TextUnit id="138" loc="139">ὁ γὰρ πατὴρ ἐς τὸν ἰπνὸν εἰσελήλυθε</TextUnit>
    <TextUnit id="139" loc="140">καὶ μυσπολεῖ τι καταδεδυκώς. ἀλλ' ἄθρει</TextUnit>
    <TextUnit id="140" loc="141">κατὰ τῆς πυέλου τὸ τρῆμ' ὅπως μὴ 'κδύσεται:</TextUnit>
    <TextUnit id="141" loc="142">σὺ δὲ τῇ θύρᾳ πρόσκεισο.   ταῦτ' ὦ δέσποτα.</TextUnit>
    <TextUnit id="142" loc="143">ἄναξ Πόσειδον τί ποτ' ἄρ' ἡ κάπνη ψοφεῖ;</TextUnit>
    <TextUnit id="143" loc="144">οὗτος τίς εἶ σύ;   καπνὸς ἔγωγ' ἐξέρχομαι.</TextUnit>
    <TextUnit id="144" loc="145">καπνός; φέρ' ἴδω ξύλου τίνος σύ.   συκίνου.</TextUnit>
    <TextUnit id="145" loc="146">νὴ τὸν Δί' ὅσπερ γ' ἐστὶ δριμύτατος καπνῶν.</TextUnit>
    <TextUnit id="146" loc="147">ἀτὰρ οὐκέτ' ἐρρήσεις γε, ποῦ 'σθ' ἡ τηλία;</TextUnit>
    <TextUnit id="147" loc="148">δύου πάλιν: φέρ' ἐπαναθῶ σοι καὶ ξύλον.</TextUnit>
    <TextUnit id="148" loc="149">ἐνταῦθά νυν ζήτει τιν' ἀλλην μηχανήν.</TextUnit>
    <TextUnit id="149" loc="150">ἀτὰρ ἄθλιός γ' εἴιμ' ὡς ἕτερός γ' οὐδεὶς ἀνήρ,</TextUnit>
    <TextUnit id="150" loc="151">ὅστις πατρὸς νυνὶ Καπνίου κεκλήσομαι.</TextUnit>
    <TextUnit id="151" loc="152">ὅδε τὴν θύραν ὠθεῖ:   πιέζέ νυν σφόδρα,</TextUnit>
    <TextUnit id="152" loc="153">εὖ κἀνδρικῶς: κἀγὼ γὰρ ἐνταῦθ' ἔρχομαι.</TextUnit>
    <TextUnit id="153" loc="154">καὶ τῆς κατακλῇδος ἐπιμελοῦ, καὶ τοῦ μοχλοῦ</TextUnit>
    <TextUnit id="154" loc="155">φύλατθ' ὅπως μὴ τὴν βάλανον ἐκτρώξεται.</TextUnit>
    <TextUnit id="155" loc="156">τί δράσετ'; οὐκ ἐκφρήσετ' ὦ μιαρώτατοι</TextUnit>
    <TextUnit id="156" loc="157">δικάσοντά μ', ἀλλ' ἐκφεύξεται Δρακοντίδης;</TextUnit>
    <TextUnit id="157" loc="158">σὺ δὲ τοῦτο βαρέως ἂν φέροις;   ὁ γὰρ θεὸς</TextUnit>
    <TextUnit id="158" loc="159">μαντευομένῳ μοὔχρησεν ἐν Δελφοῖς ποτέ,</TextUnit>
    <TextUnit id="159" loc="160">ὅταν τις ἐκφύγῃ μ' ἀποσκλῆναι τότε.</TextUnit>
    <TextUnit id="160" loc="161">̓́Απολλον ἀποτρόπαιε τοῦ μαντεύματος.</TextUnit>
    <TextUnit id="161" loc="162">ἴθ' ἀντιβολῶ ς' ἔκφρες με, μὴ διαρραγῶ.</TextUnit>
    <TextUnit id="162" loc="163">μὰ τὸν Ποσειδῶ Φιλοκλέων οὐδέποτέ γε.</TextUnit>
    <TextUnit id="163" loc="164">διατρώξομαι τοίνυν ὀδὰξ τὸ δίκτυον.</TextUnit>
    <TextUnit id="164" loc="165">ἀλλ' οὐκ ἔχεις ὀδόντας.   οἴμοι δείλαιος:</TextUnit>
    <TextUnit id="165" loc="166">τῶς ἄν ς' ἀποκτείναιμι; πῶς; δότε μοι ξίφος</TextUnit>
    <TextUnit id="166" loc="167">ὅπως τάχιστ', ἢ πινάκιον τιμητικόν.</TextUnit>
    <TextUnit id="167" loc="168">ἅνθρωπος οὗτος μέγα τι δρασείει κακόν.</TextUnit>
    <TextUnit id="168" loc="169">μὰ τὸν Δί' οὐ δῆτ', ἀλλ' ἀποδόσθαι βούλομαι</TextUnit>
    <TextUnit id="169" loc="170">τὸν ὄνον ἄγων αὐτοῖσι τοῖς κανθηλίοις:</TextUnit>
    <TextUnit id="170" loc="171">νουμηνία γάρ ἐστιν.   οὔκουν κἂν ἐγὼ</TextUnit>
    <TextUnit id="171" loc="172">αὐτὸν ἀποδοίμην δῆτ' ἄν;   οὐχ ὥσπερ γ' ἐγώ.</TextUnit>
    <TextUnit id="172" loc="173">μὰ Δί' ἀλλ' ἄμεινον.   ἀλλὰ τὸν ὄνον ἔξαγε.</TextUnit>
    <TextUnit id="173" loc="174">οἵαν πρόφασιν καθῆκεν, ὡς εἰρωνικῶς,</TextUnit>
    <TextUnit id="174" loc="175">ἵν' αὐτὸν ἐκπέμψειας.   ἀλλ' οὐκ ἔσπασεν</TextUnit>
    <TextUnit id="175" loc="176">ταύτῃ γ': ἐγὼ γὰρ ᾐσθόμην τεχνωμένου.</TextUnit>
    <TextUnit id="176" loc="177">ἀλλ' εἰσιών μοι τὸν ὄνον ἐξάγειν δοκῶ</TextUnit>
    <TextUnit id="177" loc="178">ὅπως ἂν ὁ γέρων μηδὲ παρακύψῃ πάλιν.</TextUnit>
    <TextUnit id="178" loc="179">κάνθων τί κλάεις; ὅτι πεπράσει τήμερον;</TextUnit>
    <TextUnit id="179" loc="180">βάδιζε θᾶττον. τί στένεις, εἰ μὴ φέρεις</TextUnit>
    <TextUnit id="180" loc="181">̓Οδυσσέα τιν';   ἀλλὰ ναὶ μὰ Δία φέρει</TextUnit>
    <TextUnit id="181" loc="182">κάτω γε τουτονί τιν' ὑποδεδυκότα.</TextUnit>
    <TextUnit id="182" loc="183">ποῖον; φέρ' ἴδωμαι τουτονί. τουτὶ τί ἦν;</TextUnit>
    <TextUnit id="183" loc="184">τίς εἶ ποτ' ὦνθρωπ' ἐτεόν;   Οὖτις νὴ Δία.</TextUnit>
    <TextUnit id="184" loc="185">Οὖτις σύ; ποδαπός;   ̓́Ιθακος ̓Αποδρασιππίδου.</TextUnit>
    <TextUnit id="185" loc="186">Οὖτις μὰ τὸν Δί' οὔτι χαιρήσων γε σύ.</TextUnit>
    <TextUnit id="186" loc="187">ὕφελκε θᾶττον αὐτόν. ὦ μιαρώτατος</TextUnit>
    <TextUnit id="187" loc="188">ἵν' ὑποδέδυκεν: ὥστ' ἔμοιγ' ἰνδάλλεται</TextUnit>
    <TextUnit id="188" loc="189">ὁμοιότατος κλητῆρος εἶναι πωλίῳ.</TextUnit>
    <TextUnit id="189" loc="190">εἰ μή μ' ἐάσεθ' ἥσυχον, μαχούμεθα.</TextUnit>
    <TextUnit id="190" loc="191">περὶ τοῦ μαχεῖ νῷν δῆτα;   περὶ ὄνου σκιᾶς.</TextUnit>
    <TextUnit id="191" loc="192">πονηρὸς εἶ πόρρω τέχνης καὶ παράβολος.</TextUnit>
    <TextUnit id="192" loc="193">ἐγὼ πονηρός; οὐ μὰ Δί' ἀλλ' οὐκ οἶσθα σὺ</TextUnit>
    <TextUnit id="193" loc="194">νῦν μ' ὄντ' ἄριστον: ἀλλ' ἴσως, ὅταν φάγῃς</TextUnit>
    <TextUnit id="194" loc="195">ὑπογάστριον γέροντος ἡλιαστικοῦ.</TextUnit>
    <TextUnit id="195" loc="196">ὤθει τὸν ὄνον καὶ σαυτὸν ἐς τὴν οἰκίαν.</TextUnit>
    <TextUnit id="196" loc="197">ὦ ξυνδικασταὶ καὶ Κλέων ἀμύνατε.</TextUnit>
    <TextUnit id="197" loc="198">ἔνδον κέκραχθι τῆς θύρας κεκλῃμένης.</TextUnit>
    <TextUnit id="198" loc="199">ὤθει σὺ πολλοὺς τῶν λίθων πρὸς τὴν θύραν,</TextUnit>
    <TextUnit id="199" loc="200">καὶ τὴν βάλανον ἔμβαλλε πάλιν ἐς τὸν μοχλόν,</TextUnit>
    <TextUnit id="200" loc="201">καὶ τῇ δοκῷ προσθεὶς τὸν ὅλμον τὸν μέγαν</TextUnit>
    <TextUnit id="201" loc="202">ἀνύσας τι προσκύλισον.   οἴμοι δείλαιος:</TextUnit>
    <TextUnit id="202" loc="203">πόθεν ποτ' ἐμπέπτωκέ μοι τὸ βωλίον;</TextUnit>
    <TextUnit id="203" loc="204">ἴσως ἄνωθεν μῦς ἐνέβαλέ σοί ποθεν.</TextUnit>
    <TextUnit id="204" loc="205">μῦς; οὐ μὰ Δί' ἀλλ' ὑποδυόμενός τις οὑτοσὶ</TextUnit>
    <TextUnit id="205" loc="206">ὑπὸ τῶν κεραμίδων ἡλιαστὴς ὀροφίας.</TextUnit>
    <TextUnit id="206" loc="207">οἴμοι κακοδαίμων, στροῦθος ἁνὴρ γίγνεται:</TextUnit>
    <TextUnit id="207" loc="208">ἐκπτήσεται. ποῦ ποῦ 'στί μοι τὸ δίκτυον;</TextUnit>
    <TextUnit id="208" loc="209">σοῦ σοῦ, πάλιν σοῦ. νὴ Δί' ἦ μοι κρεῖττον ἦν</TextUnit>
    <TextUnit id="209" loc="210">τηρεῖν Σκιώνην ἀντὶ τούτου τοῦ πατρός.</TextUnit>
    <TextUnit id="210" loc="211">ἄγε νυν, ἐπειδὴ τουτονὶ σεσοβήκαμεν,</TextUnit>
    <TextUnit id="211" loc="212">κοὐκ ἔσθ' ὅπως διαδὺς ἂν ἡμᾶς ἔτι λάθοι,</TextUnit>
    <TextUnit id="212" loc="213">τί οὐκ ἀπεκοιμήθημεν ὅσον ὅσον στίλην;</TextUnit>
    <TextUnit id="213" loc="214">ἀλλ' ὦ πόνηρ' ἥξουσιν ὀλίγον ὕστερον</TextUnit>
    <TextUnit id="214" loc="215">οἱ ξυνδικασταὶ παρακαλοῦντες τουτονὶ</TextUnit>
    <TextUnit id="215" loc="216">τὸν πατέρα.   τίλέγεις; ἀλλὰ νῦν γ' ὄρθρος βαθύς.</TextUnit>
    <TextUnit id="216" loc="217">νὴ τὸν Δί', ὀψὲ γοῦν ἀνεστήκασι νῦν.</TextUnit>
    <TextUnit id="217" loc="218">ὡς ἀπὸ μέσων νυκτῶν γε παρακαλοῦς' ἀεί,</TextUnit>
    <TextUnit id="218" loc="219">λύχνους ἔχοντες καὶ μινυρίζοντες μέλη</TextUnit>
    <TextUnit id="219" loc="220">ἀρχαῖα μελισιδωνοφρυνιχήρατα,</TextUnit>
    <TextUnit id="220" loc="221">οἷς ἐκκαλοῦνται τοῦτον.   οὐκοῦν, ἢν δέῃ,</TextUnit>
    <TextUnit id="221" loc="222">ἤδη ποτ' αὐτοὺς τοῖς λίθοις βαλλήσομεν.</TextUnit>
    <TextUnit id="222" loc="223">ἀλλ' ὦ πόνηρε τὸ γένος ἤν τις ὀργίσῃ</TextUnit>
    <TextUnit id="223" loc="224">τὸ τῶν γερόντων, ἔσθ' ὅμοιον σφηκιᾷ.</TextUnit>
    <TextUnit id="224" loc="225">ἔχουσι γὰρ καὶ κέντρον ἐκ τῆς ὀσφύος</TextUnit>
    <TextUnit id="225" loc="226">ὀξύτατον, ᾧ κεντοῦσι, καὶ κεκραγότες</TextUnit>
    <TextUnit id="226" loc="227">πηδῶσι καὶ βάλλουσιν ὥσπερ φέψαλοι.</TextUnit>
    <TextUnit id="227" loc="228">μὴ φροντίσῃς: ἐὰν ἐγὼ λίθους ἔχω,</TextUnit>
    <TextUnit id="228" loc="229">πολλῶν δικαστῶν σφηκιὰν διασκεδῶ.</TextUnit>
    <TextUnit id="229" loc="230">χώρει πρόβαιν' ἐρρωμένως. ὦ Κωμία βραδύνεις.</TextUnit>
    <TextUnit id="230" loc="231">μὰ τὸν Δί' οὐ μέντοι πρὸ τοῦ γ', ἀλλ' ἦσθ' ἱμὰς κύνειος:</TextUnit>
    <TextUnit id="231" loc="232">νυνὶ δὲ κρείττων ἐστί σου Χαρινάδης βαδίζειν.</TextUnit>
    <TextUnit id="232" loc="233">ὦ Στρυμόδωρε Κονθυλεῦ, βέλτιστε συνδικαστῶν,</TextUnit>
    <TextUnit id="233" loc="234">Εὐεργίδης ἆρ' ἐστί που 'νταῦθ' ἢ Χάβης ὁ Φλυεύς;</TextUnit>
    <TextUnit id="234" loc="235">πάρεσθ' ὃ δὴ λοιπόν γ' ἔτ' ἐστίν, ἀππαπαῖ παπαιάξ,</TextUnit>
    <TextUnit id="235" loc="236">ἥβης ἐκείνης ἡνίκ' ἐν Βυζαντίῳ ξυνῆμεν</TextUnit>
    <TextUnit id="236" loc="237">φρουροῦντ' ἐγώ τε καὶ σύ: κᾆτα περιπατοῦντε νύκτωρ</TextUnit>
    <TextUnit id="237" loc="238">τῆς ἀρτοπώλιδος λαθόντ' ἐκλέψαμεν τὸν ὅλμον,</TextUnit>
    <TextUnit id="238" loc="239">κᾆθ' ἥψομεν τοῦ κορκόρου κατασχίσαντες αὐτόν.</TextUnit>
    <TextUnit id="239" loc="240">ἀλλ' ἐγκονῶμεν ὦνδρες, ὡς ἔσται Λάχητι νυνί:</TextUnit>
    <TextUnit id="240" loc="241">σίμβλον δέ φασι χρημάτων ἔχειν ἅπαντες αὐτόν.</TextUnit>
    <TextUnit id="241" loc="242">χθὲς οὖν Κλέων ὁ κηδεμὼν ἡμῖν ἐφεῖτ' ἐν ὥρᾳ</TextUnit>
    <TextUnit id="242" loc="243">ἥκειν ἔχοντας ἡμερῶν ὀργὴν τριῶν πονηρὰν</TextUnit>
    <TextUnit id="243" loc="244">ἐπ' αὐτόν, ὡς κολωμένους ὧν ἠδίκησεν. ἀλλὰ</TextUnit>
    <TextUnit id="244" loc="245">σπεύδωμεν ὦνδρες ἥλικες πρὶν ἡμέραν γενέσθαι.</TextUnit>
    <TextUnit id="245" loc="246">χωρῶμεν ἅμα τε τῷ λύχνῳ πάντῃ διασκοπῶμεν,</TextUnit>
    <TextUnit id="246" loc="247">μή που λίθος τις ἐμποδὼν ἡμᾶς κακόν τι δράσῃ.</TextUnit>
    <TextUnit id="247" loc="248">τὸν πηλὸν ὦ πάτερ πάτερ τουτονὶ φύλαξαι.</TextUnit>
    <TextUnit id="248" loc="249">κάρφος χαμᾶθέν νυν λαβὼν τὸν λύχνον πρόμυξον.</TextUnit>
    <TextUnit id="249" loc="250">οὔκ, ἀλλὰ τῳδί μοι δοκῶ τὸν λύχνον προβύσειν.</TextUnit>
    <TextUnit id="250" loc="251">τί δὴ μαθὼν τῷ δακτύλῳ τὴν θρυαλλίδ' ὠθεῖς,</TextUnit>
    <TextUnit id="251" loc="252">καὶ ταῦτα τοὐλαίου σπανίζοντος ὦνόητε;</TextUnit>
    <TextUnit id="252" loc="253">οὐ γὰρ δάκνει ς', ὅταν δέῃ τίμιον πρίασθαι.</TextUnit>
    <TextUnit id="253" loc="254">εἰ νὴ Δί' αὖθις κονδύλοις νουθετήσεθ' ἡμᾶς,</TextUnit>
    <TextUnit id="254" loc="255">ἀποσβέσαντες τοὺς λύχνους ἄπιμεν οἴκαδ' αὐτοί:</TextUnit>
    <TextUnit id="255" loc="256">κἄπειτ' ἴσως ἐν τῷ σκότῳ τουτουὶ στερηθεὶς</TextUnit>
    <TextUnit id="256" loc="257">τὸν πηλὸν ὥσπερ ἀτταγᾶς τυρβάσεις βαδίζων.</TextUnit>
    <TextUnit id="257" loc="258">ἦ μὴν ἐγὼ σοῦ χἀτέρους μείζονας κολάζω.</TextUnit>
    <TextUnit id="258" loc="259">ἀλλ' οὑτοσί μοι βόρβορος φαίνεται πατοῦντι:</TextUnit>
    <TextUnit id="259" loc="260">κοὐκ ἔσθ' ὅπως οὐχ ἡμερῶν τεττάρων τὸ πλεῖστον</TextUnit>
    <TextUnit id="260" loc="261">ὕδωρ ἀναγκαίως ἔχει τὸν θεὸν ποιῆσαι.</TextUnit>
    <TextUnit id="261" loc="262">ἔπεισι γοῦν τοῖσιν λύχνοις οὑτοιὶ μύκητες:</TextUnit>
    <TextUnit id="262" loc="263">φιλεῖ δ', ὅταν τοῦτ' ᾖ, ποιεῖν ὑετὸν μάλιστα.</TextUnit>
    <TextUnit id="263" loc="264">δεῖται δὲ καὶ τῶν καρπίμων ἅττα μή 'στι πρῷα</TextUnit>
    <TextUnit id="264" loc="265">ὕδωρ γενέσθαι κἀπιπνεῦσαι βόρειον αὐτοῖς.</TextUnit>
    <TextUnit id="265" loc="266">τί χρῆμ' ἄρ' οὑκ τῆς οἰκίας τῆσδε συνδικαστὴς</TextUnit>
    <TextUnit id="266" loc="267">πέπονθεν, ὡς οὐ φαίνεται δεῦρο πρὸς τὸ πλῆθος;</TextUnit>
    <TextUnit id="267" loc="268">οὐ μὴν πρὸ τοῦ γ' ἐφολκὸς ἦν, ἀλλὰ πρῶτος ἡμῶν</TextUnit>
    <TextUnit id="268" loc="269">ἡγεῖτ' ἂν ᾄδων Φρυνίχου: καὶ γάρ ἐστιν ἁνὴρ</TextUnit>
    <TextUnit id="269" loc="270">φιλῳδός. ἀλλά μοι δοκεῖ στάντας ἐνθάδ' ὦνδρες</TextUnit>
    <TextUnit id="270" loc="271">ᾄδοντας αὐτὸν ἐκκαλεῖν, ἤν τί πως ἀκούσας</TextUnit>
    <TextUnit id="271" loc="272">τοὐμοῦ μέλους ὑφ' ἡδονῆς ἑρπύσῃ θύραζε.</TextUnit>
    <TextUnit id="272" loc="273">τί ποτ' οὐ πρὸ θυρῶν φαίνετ' ἄρ' ἡμῖν ὁ γέρων οὐδ' ὑπακούει;</TextUnit>
    <TextUnit id="273" loc="274">μῶν ἀπολώλεκε τὰς</TextUnit>
    <TextUnit id="274" loc="275">ἐμβάδας, ἢ προσέκοψ' ἐν τῷ σκότῳ τὸν δάκτυλόν που,</TextUnit>
    <TextUnit id="275" loc="276">εἶτ' ἐφλέγμηνεν αὐτοῦ τὸ σφυρὸν γέροντος ὄντος;</TextUnit>
    <TextUnit id="276" loc="277">καὶ τάχ' ἂν βουβωνιῴη. ἦ μὴν πολὺ δριμύτατός γ' ἦν τῶν παρ' ἡμῖν,</TextUnit>
    <TextUnit id="277" loc="278">καὶ μόνος οὐκ ἂν ἐπείθετ',</TextUnit>
    <TextUnit id="278" loc="279">ἀλλ' ὁπότ' ἀντιβολοίη τις, κάτω κύπτων ἂν οὕτω</TextUnit>
    <TextUnit id="279" loc="280">“λίθον ἕψεις,” ἔλεγεν.</TextUnit>
    <TextUnit id="280" loc="281">τάχα δ' ἂν διὰ τὸν χθιζινὸν ἄνθρωπον, ὃς ἡμᾶς διεδύετ'</TextUnit>
    <TextUnit id="281" loc="282">ἐξαπατῶν καὶ λέγων ὡς φιλαθήναιος ἦν καὶ</TextUnit>
    <TextUnit id="282" loc="283">τἀν Σάμῳ πρῶτος κατείποι, διὰ τοῦτ' ὀδυνηθεὶς</TextUnit>
    <TextUnit id="283" loc="284">εἶτ' ἴσως κεῖται πυρέττων.</TextUnit>
    <TextUnit id="284" loc="285">ἔστι γὰρ τοιοῦτος ἁνήρ.</TextUnit>
    <TextUnit id="285" loc="286">ἀλλ' ὦγάθ' ἀνίστασο μηδ' οὕτω σεαυτὸν</TextUnit>
    <TextUnit id="286" loc="287">ἔσθιε μηδ' ἀγανάκτει.</TextUnit>
    <TextUnit id="287" loc="288">καὶ γὰρ ἀνὴρ παχὺς ἥκει</TextUnit>
    <TextUnit id="288" loc="289">τῶν προδόντων τἀπὶ Θρᾴκης:</TextUnit>
    <TextUnit id="289" loc="290">ὃν ὅπως ἐγχυτριεῖς.</TextUnit>
    <TextUnit id="290" loc="290">ὕπαγ' ὦ παῖ ὕπαγε.</TextUnit>
    <TextUnit id="291" loc="291">ἐθελήσεις τί μοι οὖν ὦ</TextUnit>
    <TextUnit id="292" loc="292">πάτερ, ἤν σού τι δεηθῶ;</TextUnit>
    <TextUnit id="293" loc="293">πάνυ γ' ὦ παιδίον. ἀλλ' εἰπέ,</TextUnit>
    <TextUnit id="294" loc="294">τί βούλει με πρίασθαι</TextUnit>
    <TextUnit id="295" loc="295">καλόν; οἶμαι δέ ς' ἐρεῖν ἀστραγάλους</TextUnit>
    <TextUnit id="296" loc="296">δήπουθεν ὦ παῖ.</TextUnit>
    <TextUnit id="297" loc="297">μὰ Δί' ἀλλ' ἰσχάδας ὦ παππία:</TextUnit>
    <TextUnit id="298" loc="298">ἥδιον γάρ.  οὐκ ἂν μὰ Δί', εἰ κρέμαισθέ γ' ὑμεῖς.</TextUnit>
    <TextUnit id="299" loc="299">μὰ Δί' οὔ τἄρα προπέμψω σε τὸ λοιπόν.</TextUnit>
    <TextUnit id="300" loc="300">ἀπὸ γὰρ τοῦδέ με τοῦ μισθαρίου</TextUnit>
    <TextUnit id="301" loc="301">τρίτον αὐτὸν ἔχειν ἄλφιτα δεῖ καὶ ξύλα κὤψον:</TextUnit>
    <TextUnit id="302" loc="302">ἒ ἔ. σὺ δὲ σῦκά μ' αἰτεῖς.</TextUnit>
    <TextUnit id="303" loc="303">ἄγε νυν ὦ πάτερ ἢν μὴ</TextUnit>
    <TextUnit id="304" loc="304">τὸ δικαστήριον ἅρχων</TextUnit>
    <TextUnit id="305" loc="305">καθίσῃ νῦν, πόθεν ὠνησόμεθ'</TextUnit>
    <TextUnit id="306" loc="306">ἄριστον; ἔχεις ἐλπίδα</TextUnit>
    <TextUnit id="307" loc="307">χρηστήν τινα νῷν ἢ</TextUnit>
    <TextUnit id="308" loc="308">πόρον ̔́Ελλας ἱρὸν εὑρεῖν;</TextUnit>
    <TextUnit id="309" loc="309">ἀπαπαῖ φεῦ, ἀπαπαῖ φεῦ,</TextUnit>
    <TextUnit id="310" loc="310">μὰ Δί' οὐκ ἔγωγε νῷν οἶδ'</TextUnit>
    <TextUnit id="311" loc="311">ὁπόθεν γε δεῖπνον ἔσται.</TextUnit>
    <TextUnit id="312" loc="312">τί με δῆτ' ὦ μελέα μῆτερ ἔτικτες;</TextUnit>
    <TextUnit id="313" loc="313">ἵν' ἐμοὶ πράγματα βόσκειν παρέχῃς.</TextUnit>
    <TextUnit id="314" loc="314">ἀνόνητον ἄρ' ὦ θυλάκιόν ς' εἶχον ἄγαλμα.</TextUnit>
    <TextUnit id="315" loc="315">ἒ ἔ. πάρα νῷν στενάζειν.</TextUnit>
    <TextUnit id="316" loc="316">φίλοι, τήκομαι μὲν</TextUnit>
    <TextUnit id="317" loc="317">πάλαι διὰ τῆς ὀπῆς</TextUnit>
    <TextUnit id="318" loc="318">ὑμῶν ὑπακούων.</TextUnit>
    <TextUnit id="319" loc="319">ἀλλὰ γὰρ οὐχ οἷός τ' εἴμ'</TextUnit>
    <TextUnit id="320" loc="320">ᾄδειν. τί ποιήσω;</TextUnit>
    <TextUnit id="321" loc="321">τηροῦμαι δ' ὑπὸ τῶνδ', ἐπεὶ</TextUnit>
    <TextUnit id="322" loc="320">βούλομαί γε πάλαι μεθ' ὑμῶν</TextUnit>
    <TextUnit id="323" loc="321">ἐλθὼν ἐπὶ τοὺς καδίσκους</TextUnit>
    <TextUnit id="324" loc="322">κακόν τι ποιῆσαι.</TextUnit>
    <TextUnit id="325" loc="323">ἀλλ' ὦ Ζεῦ Ζεῦ μέγα βροντήσας</TextUnit>
    <TextUnit id="326" loc="324">ἤ με ποίησον καπνὸν ἐξαίφνης</TextUnit>
    <TextUnit id="327" loc="325">ἢ Προξενίδην ἢ τὸν Σέλλου</TextUnit>
    <TextUnit id="328" loc="326">τοῦτον τὸν ψευδαμάμαξυν.</TextUnit>
    <TextUnit id="329" loc="327">τόλμησον ἄναξ χαρίσασθαί μοι,</TextUnit>
    <TextUnit id="330" loc="328">πάθος οἰκτίρας: ἤ με κεραυνῷ</TextUnit>
    <TextUnit id="331" loc="329">διατινθαλέῳ σπόδισον ταχέως,</TextUnit>
    <TextUnit id="332" loc="330">κἄπειτ' ἀνελών μ' ἀποφυσήσας</TextUnit>
    <TextUnit id="333" loc="331">εἰς ὀξάλμην ἔμβαλε θερμήν:</TextUnit>
    <TextUnit id="334" loc="332">ἢ δῆτα λίθον με ποίησον ἐφ' οὗ</TextUnit>
    <TextUnit id="335" loc="333">τὰς χοιρίνας ἀριθμοῦσι.</TextUnit>
    <TextUnit id="336" loc="334">τίς γάρ ἐσθ' ὁ ταῦτά ς' εἵργων</TextUnit>
    <TextUnit id="337" loc="335">κἀποκλῄων τῇ θύρᾳ; λέξον: πρὸς εὔνους γὰρ φράσεις.</TextUnit>
    <TextUnit id="338" loc="336">οὑμὸς υἱός. ἀλλὰ μὴ βοᾶτε: καὶ γὰρ τυγχάνει</TextUnit>
    <TextUnit id="339" loc="337">οὑτοσὶ πρόσθεν καθεύδων. ἀλλ' ὕφεσθε τοῦ τόνου.</TextUnit>
    <TextUnit id="340" loc="338">τοῦ δ' ἔφεξιν ὦ μάταιε ταῦτα δρᾶν σε βούλεται;</TextUnit>
    <TextUnit id="341" loc="339">καὶ τίνα πρόφασιν ἔχων;</TextUnit>
    <TextUnit id="342" loc="340">οὐκ ἐᾷ μ' ὦνδρες δικάζειν οὐδὲ δρᾶν οὐδὲν κακόν,</TextUnit>
    <TextUnit id="343" loc="341">ἀλλά μ' εὐωχεῖν ἕτοιμός ἐστ': ἐγὼ δ' οὐ βούλομαι.</TextUnit>
    <TextUnit id="344" loc="342">τοῦτ' ἐτόλμης' ὁ μιαρὸς χανεῖν ὁ Δημολογοκλέων ὅδ',</TextUnit>
    <TextUnit id="345" loc="343">ὅτι λέγεις σύ τι περὶ τῶν νεῶν ἀληθές. οὐ γὰρ ἄν ποθ'</TextUnit>
    <TextUnit id="346" loc="344">οὗτος ἁνὴρ τοῦτ' ἐτόλμησεν λέγειν, εἰ</TextUnit>
    <TextUnit id="347" loc="345">μὴ ξυνωμότης τις ἦν.</TextUnit>
    <TextUnit id="348" loc="346">ἀλλ' ἐκ τούτων ὥρα τινά σοι ζητεῖν καινὴν ἐπίνοιαν,</TextUnit>
    <TextUnit id="349" loc="347">ἥτις σε λάθρᾳ τἀνδρὸς τουδὶ καταβῆναι δεῦρο ποιήσει.</TextUnit>
    <TextUnit id="350" loc="348">τίς ἂν οὖν εἴη; ζητεῖθ' ὑμεῖς, ὡς πᾶν ἂν ἔγωγε ποιοίην:</TextUnit>
    <TextUnit id="351" loc="349">οὕτω κιττῶ διὰ τῶν σανίδων μετὰ χοιρίνης περιελθεῖν.</TextUnit>
    <TextUnit id="352" loc="350">ἔστιν ὀπὴ δῆθ' ἥντιν' ἂν ἔνδοθεν οἷός τ' εἴης διορύξαι,</TextUnit>
    <TextUnit id="353" loc="351">εἶτ' ἐκδῦναι ῥάκεσιν κρυφθεὶς ὥσπερ πολύμητις ̓Οδυσσεύς;</TextUnit>
    <TextUnit id="354" loc="352">πάντα πέφαρκται κοὐκ ἔστιν ὀπῆς οὐδ' εἰ σέρφῳ διαδῦναι.</TextUnit>
    <TextUnit id="355" loc="353">ἀλλ' ἄλλο τι δεῖ ζητεῖν ὑμᾶς: ὀπίαν δ' οὐκ ἔστι γενέσθαι.</TextUnit>
    <TextUnit id="356" loc="354">μέμνησαι δῆθ', ὅτ' ἐπὶ στρατιᾶς κλέψας ποτὲ τοὺς ὀβελίσκους</TextUnit>
    <TextUnit id="357" loc="355">ἵεις σαυτὸν κατὰ τοῦ τείχους ταχέως, ὅτε Νάξος ἑάλω.</TextUnit>
    <TextUnit id="358" loc="356">οἶδ': ἀλλὰ τί τοῦτ'; οὐδὲν γὰρ τοῦτ' ἐστὶν ἐκείνῳ προσόμοιον.</TextUnit>
    <TextUnit id="359" loc="357">ἥβων γὰρ κἀδυνάμην κλέπτειν, ἴσχυόν τ' αὐτὸς ἐμαυτοῦ,</TextUnit>
    <TextUnit id="360" loc="358">κοὐδείς μ' ἐφύλαττ', ἀλλ' ἐξῆν μοι</TextUnit>
    <TextUnit id="361" loc="359">φεύγειν ἀδεῶς. νῦν δὲ ξὺν ὅπλοις</TextUnit>
    <TextUnit id="362" loc="360">ἄνδρες ὁπλῖται διαταξάμενοι</TextUnit>
    <TextUnit id="363" loc="361">κατὰ τὰς διόδους σκοπιωροῦνται,</TextUnit>
    <TextUnit id="364" loc="362">τὼ δὲ δύ' αὐτῶν ἐπὶ ταῖσι θύραις</TextUnit>
    <TextUnit id="365" loc="363">ὥσπερ με γαλῆν κρέα κλέψασαν</TextUnit>
    <TextUnit id="366" loc="364">τηροῦσιν ἔχοντ' ὀβελίσκους.</TextUnit>
    <TextUnit id="367" loc="365">ἀλλὰ καὶ νῦν ἐκπόριζε</TextUnit>
    <TextUnit id="368" loc="366">μηχανὴν ὅπως τάχισθ': ἕως γάρ, ὦ μελίττιον.</TextUnit>
    <TextUnit id="369" loc="367">διατραγεῖν τοίνυν κράτιστόν ἐστί μοι τὸ δίκτυον.</TextUnit>
    <TextUnit id="370" loc="368">ἡ δέ μοι Δίκτυννα συγγνώμην ἔχοι τοῦ δικτύου.</TextUnit>
    <TextUnit id="371" loc="369">ταῦτα μὲν πρὸς ἀνδρός ἐστ' ἄνοντος ἐς σωτηρίαν.</TextUnit>
    <TextUnit id="372" loc="370">ἀλλ' ἔπαγε τὴν γνάθον.</TextUnit>
    <TextUnit id="373" loc="371">διατέτρωκται τοῦτό γ'. ἀλλὰ μὴ βοᾶτε μηδαμῶς,</TextUnit>
    <TextUnit id="374" loc="372">ἀλλὰ τηρώμεσθ' ὅπως μὴ Βδελυκλέων αἰσθήσεται.</TextUnit>
    <TextUnit id="375" loc="373">μηδὲν ὦ τᾶν δέδιθι, μηδέν:</TextUnit>
    <TextUnit id="376" loc="374">ὡς ἐγὼ τοῦτόν γ', ἐὰν γρύξῃ</TextUnit>
    <TextUnit id="377" loc="375">τι, ποιήσω δακεῖν τὴν καρδίαν καὶ τὸν περὶ ψυχῆς</TextUnit>
    <TextUnit id="378" loc="376">δρόμον δραμεῖν, ἵν' εἰδῇ</TextUnit>
    <TextUnit id="379" loc="377">μὴ πατεῖν τὰ</TextUnit>
    <TextUnit id="380" loc="378">τοῖν θεοῖν ψηφίσματα.</TextUnit>
    <TextUnit id="381" loc="379">ἀλλ' ἐξάψας διὰ τῆς θυρίδος τὸ καλῴδιον εἶτα καθίμα</TextUnit>
    <TextUnit id="382" loc="380">δήσας σαυτὸν καὶ τὴν ψυχὴν ἐμπλησάμενος Διοπείθους.</TextUnit>
    <TextUnit id="383" loc="381">ἄγε νυν, ἢν αἰσθομένω τούτω ζητῆτόν μ' ἐσκαλαμᾶσθαι</TextUnit>
    <TextUnit id="384" loc="382">κἀνασπαστὸν ποιεῖν εἴσω, τί ποιήσετε; φράζετε νυνί.</TextUnit>
    <TextUnit id="385" loc="383">ἀμυνοῦμέν σοι τὸν πρινώδη θυμὸν ἅπαντες καλέσαντες</TextUnit>
    <TextUnit id="386" loc="384">ὥστ' οὐ δυνατόν ς' εἵργειν ἔσται: τοιαῦτα ποιήσομεν ἡμεῖς.</TextUnit>
    <TextUnit id="387" loc="385">δράσω τοίνυν ὑμῖν πίσυνος, καὶ — μανθάνετ'; — ἤν τι πάθω 'γώ,</TextUnit>
    <TextUnit id="388" loc="386">ἀνελόντες καὶ κατακλαύσαντες θεῖναί μ' ὑπὸ τοῖσι δρυφάκτοις.</TextUnit>
    <TextUnit id="389" loc="387">οὐδὲν πείσει: μηδὲν δείσῃς. ἀλλ' ὦ βέλτιστε καθίει</TextUnit>
    <TextUnit id="390" loc="388">σαυτὸν θαρρῶν κἀπευξάμενος τοῖσι πατρῴοισι θεοῖσιν.</TextUnit>
    <TextUnit id="391" loc="389">ὦ Λύκε δέσποτα, γείτων ἥρως: σὺ γὰρ οἷσπερ ἐγὼ κεχάρησαι,</TextUnit>
    <TextUnit id="392" loc="390">τοῖς δακρύοισιν τῶν φευγόντων ἀεὶ καὶ τοῖς ὀλοφυρμοῖς:</TextUnit>
    <TextUnit id="393" loc="391">ᾤκησας γοῦν ἐπίτηδες ἰὼν ἐνταῦθ' ἵνα ταῦτ' ἀκροῷο,</TextUnit>
    <TextUnit id="394" loc="392">κἀβουλήθης μόνος ἡρώων παρὰ τὸν κλάοντα καθῆσθαι.</TextUnit>
    <TextUnit id="395" loc="393">ἐλέησον καὶ σῶσον νυνὶ τὸν σαυτοῦ πλησιόχωρον:</TextUnit>
    <TextUnit id="396" loc="394">κοὐ μή ποτέ σου παρὰ τὰς κάννας οὐρήσω μηδ' ἀποπάρδω.</TextUnit>
    <TextUnit id="397" loc="395">οὗτος ἐγείρου.  τί τὸ πρᾶγμ';  ὥσπερ φωνή μέ τις ἐγκεκύκλωται.</TextUnit>
    <TextUnit id="398" loc="396">μῶν ὁ γέρων πῃ διαδύεται αὖ;  μὰ Δί' οὐ δῆτ', ἀλλὰ καθιμᾷ</TextUnit>
    <TextUnit id="399" loc="397">αὑτὸν δήσας.  ὦ μιαρώτατε τί ποιεῖς; οὐ μὴ καταβήσει;</TextUnit>
    <TextUnit id="400" loc="398">ἀνάβαιν' ἀνύσας κατὰ τὴν ἑτέραν καὶ ταῖσιν φυλλάσι παῖε,</TextUnit>
    <TextUnit id="401" loc="399">ἤν πως πρύμνην ἀνακρούσηται πληγεὶς ταῖς εἰρεσιώναις.</TextUnit>
    <TextUnit id="402" loc="400">οὐ ξυλλήψεσθ' ὁπόσοισι δίκαι τῆτες μέλλουσιν ἔσεσθαι,</TextUnit>
    <TextUnit id="403" loc="401">ὦ Σμικυθίων καὶ Τεισιάδη καὶ Χρήμων καὶ Φερέδειπνε;</TextUnit>
    <TextUnit id="404" loc="402">πότε δ', εἰ μὴ νῦν, ἐπαρήξετέ μοι, πρίν μ' εἴσω μᾶλλον ἄγεσθαι;</TextUnit>
    <TextUnit id="405" loc="403">εἰπέ μοι τί μέλλομεν κινεῖν ἐκείνην τὴν χολήν,</TextUnit>
    <TextUnit id="406" loc="404">ἥνπερ, ἡνίκ' ἄν τις ἡμῶν ὀργίσῃ τὴν σφηκιάν;</TextUnit>
    <TextUnit id="407" loc="405">νῦν ἐκεῖνο νῦν ἐκεῖνο</TextUnit>
    <TextUnit id="408" loc="406">τοὐξύθυμον, ᾧ κολαζόμεσθα,</TextUnit>
    <TextUnit id="409" loc="407">κέντρον †ἐντέτατ' ὀξύ†.</TextUnit>
    <TextUnit id="410" loc="408">ἀλλὰ θαἰμάτια βαλόντες ὡς τάχιστα, παιδία,</TextUnit>
    <TextUnit id="411" loc="409">θεῖτε καὶ βοᾶτε, καὶ Κλέωνι ταῦτ' ἀγγέλλετε,</TextUnit>
    <TextUnit id="412" loc="410">καὶ κελεύετ' αὐτὸν ἥκειν</TextUnit>
    <TextUnit id="413" loc="411">ὡς ἐπ' ἄνδρα μισόπολιν</TextUnit>
    <TextUnit id="414" loc="412">ὄντα κἀπολούμενον, ὅτι</TextUnit>
    <TextUnit id="415" loc="413">τόνδε λόγον ἐσφέρει,</TextUnit>
    <TextUnit id="416" loc="414">μὴ δικάζειν δίκας.</TextUnit>
    <TextUnit id="417" loc="415">ὦγαθοὶ τὸ πρᾶγμ' ἀκούσατ', ἀλλὰ μὴ κεκράγετε.</TextUnit>
    <TextUnit id="418" loc="416">νὴ Δί' ἐς τὸν οὐρανόν γ'.  ὡς τοῦδ' ἐγὼ οὐ μεθήσομαι.</TextUnit>
    <TextUnit id="419" loc="417">ταῦτα δῆτ' οὐ δεινὰ καὶ τυραννίς ἐστιν ἐμφανής;</TextUnit>
    <TextUnit id="420" loc="418">ὦ πόλις καὶ Θεώρου θεοισεχθρία,</TextUnit>
    <TextUnit id="421" loc="419">κεἴ τις ἄλλος προέστηκεν ἡμῶν κόλαξ.</TextUnit>
    <TextUnit id="422" loc="420">̔Ηράκλεις καὶ κέντρ' ἔχουσιν. οὐχ ὁρᾷς ὦ δέσποτα;</TextUnit>
    <TextUnit id="423" loc="421">οἷς γ' ἀπώλεσαν Φίλιππον ἐν δίκῃ τὸν Γοργίου.</TextUnit>
    <TextUnit id="424" loc="422">καὶ σέ γ' αὐτοῖς ἐξολοῦμεν: ἀλλὰ πᾶς ἐπίστρεφε</TextUnit>
    <TextUnit id="425" loc="423">δεῦρο κἀξείρας τὸ κέντρον εἶτ' ἐπ' αὐτὸν ἵεσο,</TextUnit>
    <TextUnit id="426" loc="424">ξυσταλεὶς εὔτακτος ὀργῆς καὶ μένους ἐμπλήμενος,</TextUnit>
    <TextUnit id="427" loc="425">ὡς ἂν εὖ εἰδῇ τὸ λοιπὸν σμῆνος οἷον ὤργισεν.</TextUnit>
    <TextUnit id="428" loc="426">τοῦτο μέντοι δεινὸν ἤδη νὴ Δί', εἰ μαχούμεθα:</TextUnit>
    <TextUnit id="429" loc="427">ὡς ἔγωγ' αὐτῶν ὁρῶν δέδοικα τὰς ἐγκεντρίδας.</TextUnit>
    <TextUnit id="430" loc="428">ἀλλ' ἀφίει τὸν ἄνδρ': εἰ δὲ μή, φήμ' ἐγὼ</TextUnit>
    <TextUnit id="431" loc="429">τὰς χελώνας μακαριεῖν σε τοῦ δέρματος.</TextUnit>
    <TextUnit id="432" loc="430">εἶά νυν ὦ ξυνδικασταὶ σφῆκες ὀξυκάρδιοι,</TextUnit>
    <TextUnit id="433" loc="431">οἱ μὲν ἐς τὸν πρωκτὸν αὐτῶν ἐσπέτεσθ' ὠργισμένοι,</TextUnit>
    <TextUnit id="434" loc="432">οἱ δὲ τὠφθαλμὼ κύκλῳ κεντεῖτε καὶ τοὺς δακτύλους.</TextUnit>
    <TextUnit id="435" loc="433">ὦ Μίδα καὶ Φρὺξ βοήθει δεῦρο καὶ Μασιντύα,</TextUnit>
    <TextUnit id="436" loc="434">καὶ λάβεσθε τουτουὶ καὶ μὴ μεθῆσθε μηδενί:</TextUnit>
    <TextUnit id="437" loc="435">εἰ δὲ μή, 'ν πέδαις παχείαις οὐδὲν ἀριστήσετε.</TextUnit>
    <TextUnit id="438" loc="436">ὡς ἐγὼ πολλῶν ἀκούσας οἶδα θρίων τὸν ψόφον.</TextUnit>
    <TextUnit id="439" loc="437">εἰ δὲ μὴ τοῦτον μεθήσεις, ἔν τί σοι παγήσεται.</TextUnit>
    <TextUnit id="440" loc="438">ὦ Κέκροψ ἥρως ἄναξ τὰ πρὸς ποδῶν Δρακοντίδη,</TextUnit>
    <TextUnit id="441" loc="439">περιορᾷς οὕτω μ' ὑπ' ἀνδρῶν βαρβάρων χειρούμενον,</TextUnit>
    <TextUnit id="442" loc="440">οὓς ἐγὼ 'δίδαξα κλάειν τέτταρ' ἐς τὴν χοίνικα;</TextUnit>
    <TextUnit id="443" loc="441">εἶτα δῆτ' οὐ πόλλ' ἔνεστι δεινὰ τῷ γήρᾳ κακά;</TextUnit>
    <TextUnit id="444" loc="442">δηλαδή: καὶ νῦν γε τούτω τὸν παλαιὸν δεσπότην</TextUnit>
    <TextUnit id="445" loc="443">πρὸς βίαν χειροῦσιν, οὐδὲν τῶν πάλαι μεμνημένοι</TextUnit>
    <TextUnit id="446" loc="444">διφθερῶν κἀξωμίδων, ἃς οὗτος αὐτοῖς ἠμπόλα,</TextUnit>
    <TextUnit id="447" loc="445">καὶ κυνᾶς: καὶ τοὺς πόδας χειμῶνος ὄντος ὠφέλει,</TextUnit>
    <TextUnit id="448" loc="446">ὥστε μὴ ῥιγῶν ἑκάστοτ': ἀλλὰ τούτοις γ' οὐκ ἔνι</TextUnit>
    <TextUnit id="449" loc="447">οὐδ' ἐν ὀφθαλμοῖσιν αἰδὼς τῶν παλαιῶν ἐμβάδων.</TextUnit>
    <TextUnit id="450" loc="448">οὐκ ἀφήσεις οὐδὲ νυνί μ' ὦ κάκιστον θηρίον,</TextUnit>
    <TextUnit id="451" loc="449">οὐδ' ἀναμνησθεὶς ὅθ' εὑρὼν τοὺς βότρυς κλέπτοντά σε</TextUnit>
    <TextUnit id="452" loc="450">προσαγαγὼν πρὸς τὴν ἐλάαν ἐξέδειρ' εὖ κἀνδρικῶς,</TextUnit>
    <TextUnit id="453" loc="451">ὥστε σε ζηλωτὸν εἶναι; σὺ δ' ἀχάριστος ἦσθ' ἄρα.</TextUnit>
    <TextUnit id="454" loc="452">ἀλλ' ἄνες με καὶ σὺ καὶ σύ, πρὶν τὸν υἱὸν ἐκδραμεῖν.</TextUnit>
    <TextUnit id="455" loc="453">ἀλλὰ τούτων μὲν τάχ' ἡμῖν δώσετον καλὴν δίκην,</TextUnit>
    <TextUnit id="456" loc="454">οὐκέτ' ἐς μακρὰν ἵν' εἰδῆθ' οἷός ἐστ' ἀνδρῶν τρόπος</TextUnit>
    <TextUnit id="457" loc="455">ὀξυθύμων καὶ δικαίων καὶ βλεπόντων κάρδαμα.</TextUnit>
    <TextUnit id="458" loc="456">παῖε παἶ ὦ Ξανθία τοὺς σφῆκας ἀπὸ τῆς οἰκίας.</TextUnit>
    <TextUnit id="459" loc="457">ἀλλὰ δρῶ τοῦτ': ἀλλὰ καὶ σὺ τῦφε πολλῷ τῷ καπνῷ.</TextUnit>
    <TextUnit id="460" loc="458">οὐχὶ σοῦσθ'; οὐκ ἐς κόρακας; οὐκ ἄπιτε; παῖε τῷ ξύλῳ.</TextUnit>
    <TextUnit id="461" loc="459">καὶ σὺ προσθεὶς Αἰσχίνην ἔντυφε τὸν Σελλαρτίου.</TextUnit>
    <TextUnit id="462" loc="460">ἆρ' ἐμέλλομέν ποθ' ὑμᾶς ἀποσοβήσειν τῷ χρόνῳ.</TextUnit>
    <TextUnit id="463" loc="461">ἀλλὰ μὰ Δί' οὐ ῥᾳδίως οὕτως ἂν αὐτοὺς διέφυγες,</TextUnit>
    <TextUnit id="464" loc="462">εἴπερ ἔτυχον τῶν μελῶν τῶν Φιλοκλέους βεβρωκότες.</TextUnit>
    <TextUnit id="465" loc="463">ἆρα δῆτ' οὐκ αὐτὰ δῆλα</TextUnit>
    <TextUnit id="466" loc="464">τοῖς πένησιν, ἡ τυραννὶς</TextUnit>
    <TextUnit id="467" loc="465">†ὡς λάθρᾳ γ' ἐλάνθαν' ὑπιοῦσά με,†</TextUnit>
    <TextUnit id="468" loc="466">εἰ σύ γ' ὦ πόνῳ πόνηρε καὶ κομηταμυνία</TextUnit>
    <TextUnit id="469" loc="467">τῶν νόμων ἡμᾶς ἀπείργεις ὧν ἔθηκεν ἡ πόλις,</TextUnit>
    <TextUnit id="470" loc="468">οὔτε τιν' ἔχων πρόφασιν</TextUnit>
    <TextUnit id="471" loc="469">οὔτε λόγον εὐτράπελον,</TextUnit>
    <TextUnit id="472" loc="470">αὐτὸς ἄρχων μόνος;</TextUnit>
    <TextUnit id="473" loc="471">ἔσθ' ὅπως ἄνευ μάχης καὶ τῆς κατοξείας βοῆς</TextUnit>
    <TextUnit id="474" loc="472">ἐς λόγους ἔλθοιμεν ἀλλήλοισι καὶ διαλλαγάς;</TextUnit>
    <TextUnit id="475" loc="473">σοὐς λόγους ὦ μισόδημε καὶ μοναρχίας ἐραστά,</TextUnit>
    <TextUnit id="476" loc="475">καὶ ξυνὼν Βρασίδᾳ καὶ φορῶν κράσπεδα</TextUnit>
    <TextUnit id="477" loc="476">στεμμάτων τήν θ' ὑπήνην ἄκουρον τρέφων;</TextUnit>
    <TextUnit id="478" loc="477">νὴ Δί' ἦ μοι κρεῖττον ἐκστῆναι τὸ παράπαν τοῦ πατρὸς</TextUnit>
    <TextUnit id="479" loc="478">μᾶλλον ἢ κακοῖς τοσούτοις ναυμαχεῖν ὁσημέραι.</TextUnit>
    <TextUnit id="480" loc="480">οὐδὲ μὴν οὐδ' ἐν σελίνῳ σοὐστὶν οὐδ' ἐν πηγάνῳ:</TextUnit>
    <TextUnit id="481" loc="481">τοῦτο γὰρ παρεμβαλοῦμεν τῶν τριχοινίκων ἐπῶν.</TextUnit>
    <TextUnit id="482" loc="482">ἀλλὰ νῦν μὲν οὐδὲν ἀλγεῖς, ἀλλ' ὅταν ξυνήγορος</TextUnit>
    <TextUnit id="483" loc="483">ταὐτὰ ταῦτα σου καταντλῇ καὶ ξυνωμότας καλῇ.</TextUnit>
    <TextUnit id="484" loc="484">ἆρ' ἂν ὦ πρὸς τῶν θεῶν ὑμεῖς ἀπαλλαχθεῖτέ μου;</TextUnit>
    <TextUnit id="485" loc="485">ἢ δέδοκταί μοι δέρεσθαι καὶ δέρειν δι' ἡμέρας;</TextUnit>
    <TextUnit id="486" loc="486">οὐδέποτέ γ', οὐχ ἕως ἄν τί μου λοιπὸν ᾖ,</TextUnit>
    <TextUnit id="487" loc="487">ὅστις ἡμῶν ἐπὶ τυραννίδ' ὧδ' ἐστάλης.</TextUnit>
    <TextUnit id="488" loc="488">ὡς ἅπανθ' ὑμῖν τυραννίς ἐστι καὶ ξυνωμόται,</TextUnit>
    <TextUnit id="489" loc="489">ἤν τε μεῖζον ἤν τ' ἔλαττον πρᾶγμά τις κατηγορῇ,</TextUnit>
    <TextUnit id="490" loc="490">ἧς ἐγὼ οὐκ ἤκουσα τοὔνομ' οὐδὲ πεντήκοντ' ἐτῶν:</TextUnit>
    <TextUnit id="491" loc="491">νῦν δὲ πολλῷ τοῦ ταρίχους ἐστὶν ἀξιωτέρα,</TextUnit>
    <TextUnit id="492" loc="492">ὥστε καὶ δὴ τοὔνομ' αὐτῆς ἐν ἀγορᾷ κυλίνδεται.</TextUnit>
    <TextUnit id="493" loc="493">ἢν μὲν ὠνῆταί τις ὀρφὼς μεμβράδας δὲ μὴ 'θέλῃ,</TextUnit>
    <TextUnit id="494" loc="494">εὐθέως εἴρηχ' ὁ πωλῶν πλησίον τὰς μεμβράδας:</TextUnit>
    <TextUnit id="495" loc="495">'οὗτος ὀψωνεῖν ἔοιχ' ἅνθρωπος ἐπὶ τυραννίδι.'</TextUnit>
    <TextUnit id="496" loc="496">ἢν δὲ γήτειον προσαιτῇ ταῖς ἀφύαις ἥδυσμά τι,</TextUnit>
    <TextUnit id="497" loc="497">ἡ λαχανόπωλις παραβλέψασά φησι θατέρῳ:</TextUnit>
    <TextUnit id="498" loc="498">“εἰπέ μοι, γήτειον αἰτεῖς: πότερον ἐπὶ τυραννίδι,</TextUnit>
    <TextUnit id="499" loc="499">ἢ νομίζεις τὰς ̓Αθήνας σοὶ φέρειν ἡδύσματα;”</TextUnit>
    <TextUnit id="500" loc="500">κἀμέ γ' ἡ πόρνη χθὲς εἰσελθόντα τῆς μεσημβρίας,</TextUnit>
    <TextUnit id="501" loc="501">ὅτι κελητίσαι 'κέλευον, ὀξυθυμηθεῖσά μοι</TextUnit>
    <TextUnit id="502" loc="502">ἤρετ' εἰ τὴν ̔Ιππίου καθίσταμαι τυραννίδα.</TextUnit>
    <TextUnit id="503" loc="503">ταῦτα γὰρ τούτοις ἀκούειν ἡδἔ, εἰ καὶ νῦν ἐγὼ</TextUnit>
    <TextUnit id="504" loc="504">τὸν πατέρ' ὅτι βούλομαι τούτων ἀπαλλαχθέντα τῶν</TextUnit>
    <TextUnit id="505" loc="505">ὀρθροφοιτοσυκοφαντοδικοταλαιπώρων τρόπων</TextUnit>
    <TextUnit id="506" loc="506">ζῆν βίον γενναῖον ὥσπερ Μόρυχος, αἰτίαν ἔχω</TextUnit>
    <TextUnit id="507" loc="507">ταῦτα δρᾶν ξυνωμότης ὢν καὶ φρονῶν τυραννικά.</TextUnit>
    <TextUnit id="508" loc="508">νὴ Δί' ἐν δίκῃ γ': ἐγὼ γὰρ οὐδ' ἂν ὀρνίθων γάλα</TextUnit>
    <TextUnit id="509" loc="509">ἀντὶ τοῦ βίου λάβοιμ' ἂν οὗ με νῦν ἀποστερεῖς:</TextUnit>
    <TextUnit id="510" loc="510">οὐδὲ χαίρω βατίσιν οὐδ' ἐγχέλεσιν, ἀλλ' ἥδιον ἄν</TextUnit>
    <TextUnit id="511" loc="511">δικίδιον σμικρὸν φάγοιμ' ἂν ἐν λοπάδι πεπνιγμένον.</TextUnit>
    <TextUnit id="512" loc="512">νὴ Δί' εἰθίσθης γὰρ ἥδεσθαι τοιούτοις πράγμασιν:</TextUnit>
    <TextUnit id="513" loc="513">ἀλλ' ἐὰν σιγῶν ἀνάσχῃ καὶ μάθῃς ἁγὼ λέγω,</TextUnit>
    <TextUnit id="514" loc="514">ἀναδιδάξειν οἴομαί ς' ὡς πάντα ταῦθ' ἁμαρτάνεις.</TextUnit>
    <TextUnit id="515" loc="515">ἐξαμαρτάνω δικάζων;   καταγελώμενος μὲν οὖν</TextUnit>
    <TextUnit id="516" loc="516">οὐκ ἐπαϊεις ὑπ' ἀνδρῶν, οὓς σὺ μόνον οὐ προσκυνεῖς.</TextUnit>
    <TextUnit id="517" loc="517">ἀλλὰ δουλεύων λέληθας.   παῦε δουλείαν λέγων,</TextUnit>
    <TextUnit id="518" loc="518">ὅστις ἄρχω τῶν ἁπάντων.   οὐ σύ γ', ἀλλ' ὑπηρετεῖς</TextUnit>
    <TextUnit id="519" loc="519">οἰόμενος ἄρχειν: ἐπεὶ δίδαξον ἡμᾶς ὦ πάτερ,</TextUnit>
    <TextUnit id="520" loc="520">ἥτις ἡ τιμή 'στί σοι καρπουμένῳ τὴν ̔Ελλάδα.</TextUnit>
    <TextUnit id="521" loc="521">πάνυ γε, καὶ τούτοισί γ' ἐπιτρέψαι 'θέλω.   καὶ μὴν ἐγώ.</TextUnit>
    <TextUnit id="522" loc="522">ἄφετέ νυν ἅπαντες αὐτόν.   καὶ ξίφος γέ μοι δότε.</TextUnit>
    <TextUnit id="523" loc="523">ἢν γὰρ ἡττηθῶ λέγων σου, περιπεσοῦμαι τῷ ξίφει.</TextUnit>
    <TextUnit id="524" loc="524">εἰπέ μοι, τί δ' ἤν, τὸ δεῖνα, τῇ διαίτῃ μὴ 'μμένῃς;</TextUnit>
    <TextUnit id="525" loc="525">μηδέποτε πίοιμ' ἀκράτου μισθὸν ἀγαθοῦ δαίμονος.</TextUnit>
    <TextUnit id="526" loc="526">νῦν δὴ τὸν ἐκ θἠμετέρου</TextUnit>
    <TextUnit id="527" loc="527">γυμνασίου δεῖ τι λέγειν</TextUnit>
    <TextUnit id="528" loc="528">καινόν, ὅπως φανήσει —</TextUnit>
    <TextUnit id="529" loc="529">ἐνεγκάτω μοι δεῦρο τὴν κίστην τις ὡς τάχιστα.</TextUnit>
    <TextUnit id="530" loc="530">ἀτὰρ φανεῖ ποῖός τις ὤν, ἢν ταῦτα παρακελεύῃ;</TextUnit>
    <TextUnit id="531" loc="531">μὴ κατὰ τὸν νεανίαν</TextUnit>
    <TextUnit id="532" loc="532">τονδὶ λέγων. ὁρᾷς γὰρ ὥς</TextUnit>
    <TextUnit id="533" loc="533">σοι μέγας ἐστὶν ἁγὼν</TextUnit>
    <TextUnit id="534" loc="534">καὶ περὶ τῶν ἁπάντων,</TextUnit>
    <TextUnit id="535" loc="535">εἴπερ, ὃ μὴ γένοιθ', οὗτός</TextUnit>
    <TextUnit id="536" loc="536">ς' ἐθέλει κρατῆσαι.</TextUnit>
    <TextUnit id="537" loc="537">καὶ μὴν ὅς' ἂν λέξῃ γ' ἁπλῶς μνημόσυνα γράψομαι 'γώ.</TextUnit>
    <TextUnit id="538" loc="538">τί γὰρ φάθ' ὑμεῖς, ἢν ὁδί με τῷ λόγῳ κρατήσῃ;</TextUnit>
    <TextUnit id="539" loc="540">οὐκέτι πρεσβυτῶν ὄχλος</TextUnit>
    <TextUnit id="540" loc="541">χρήσιμος ἔστ' οὐδ' ἀκαρῆ:</TextUnit>
    <TextUnit id="541" loc="542">σκωπτόμενοι δ' ἐν ταῖς ὁδοῖς</TextUnit>
    <TextUnit id="542" loc="543">θαλλοφόροι καλούμεθ', ἀντωμοσιῶν</TextUnit>
    <TextUnit id="543" loc="545">κελύφη.</TextUnit>
    <TextUnit id="544" loc="546">ἀλλ' ὦ περὶ τῆς πάσης μέλλων βασιλείας ἀντιλογήσειν</TextUnit>
    <TextUnit id="545" loc="547">τῆς ἡμετέρας, νυνὶ θαρρῶν πᾶσαν γλῶτταν βασάνιζε.</TextUnit>
    <TextUnit id="546" loc="548">καὶ μὴν εὐθύς γ' ἀπὸ βαλβίδων περὶ τῆς ἀρχῆς ἀποδείξω</TextUnit>
    <TextUnit id="547" loc="549">τῆς ἡμετέρας ὡς οὐδεμιᾶς ἥττων ἐστὶν βασιλείας.</TextUnit>
    <TextUnit id="548" loc="550">τί γὰρ εὔδαιμον καὶ μακαριστὸν μᾶλλον νῦν ἐστὶ δικαστοῦ,</TextUnit>
    <TextUnit id="549" loc="551">ἢ τρυφερώτερον ἢ δεινότερον ζῷον, καὶ ταῦτα γέροντος;</TextUnit>
    <TextUnit id="550" loc="552">ὃν πρῶτα μὲν ἕρποντ' ἐξ εὐνῆς τηροῦς' ἐπὶ τοῖσι δρυφάκτοις</TextUnit>
    <TextUnit id="551" loc="553">ἄνδρες μεγάλοι καὶ τετραπήχεις: κἄπειτ' εὐθὺς προσιόντι</TextUnit>
    <TextUnit id="552" loc="554">ἐμβάλλει μοι τὴν χεῖρ' ἁπαλὴν τῶν δημοσίων κεκλοφυῖαν:</TextUnit>
    <TextUnit id="553" loc="555">ἱκετεύουσίν θ' ὑποκύπτοντες τὴν φωνὴν οἰκτροχοοῦντες:</TextUnit>
    <TextUnit id="554" loc="556">'οἴκτιρόν μ' ὦ πάτερ, αἰτοῦμαί ς', εἰ καὐτὸς πώποθ' ὑφείλου</TextUnit>
    <TextUnit id="555" loc="557">ἀρχὴν ἄρξας ἢ 'πὶ στρατιᾶς τοῖς ξυσσίτοις ἀγοράζων:'</TextUnit>
    <TextUnit id="556" loc="558">ὃς ἔμ' οὐδ' ἂν ζῶντ' ᾔδειν εἰ μὴ διὰ τὴν προτέραν ἀπόφυξιν.</TextUnit>
    <TextUnit id="557" loc="559">τουτὶ περὶ τῶν ἀντιβολούντων ἔστω τὸ μνημόσυνόν μοι.</TextUnit>
    <TextUnit id="558" loc="560">εἶτ' εἰσελθὼν ἀντιβοληθεὶς καὶ τὴν ὀργὴν ἀπομορχθεὶς</TextUnit>
    <TextUnit id="559" loc="561">ἔνδον τούτων ὧν ἂν φάσκω πάντων οὐδὲν πεποίηκα,</TextUnit>
    <TextUnit id="560" loc="562">ἀλλ' ἀκροῶμαι πάσας φωνὰς ἱέντων εἰς ἀπόφυξιν.</TextUnit>
    <TextUnit id="561" loc="563">φέρ' ἴδω, τί γὰρ οὐκ ἔστιν ἀκοῦσαι θώπευμ' ἐνταῦθα δικαστῇ;</TextUnit>
    <TextUnit id="562" loc="564">οἱ μέν γ' ἀποκλάονται πενίαν αὑτῶν καὶ προστιθέασι</TextUnit>
    <TextUnit id="563" loc="565">κακὰ πρὸς τοῖς οὖσιν, † ἕως ἀνιῶν ἂν ἰσώσῃ τοῖσιν ἐμοῖσιν: †</TextUnit>
    <TextUnit id="564" loc="566">οἱ δὲ λέγουσιν μύθους ἡμῖν, οἱ δ' Αἰσώπου τι γέλοιον:</TextUnit>
    <TextUnit id="565" loc="567">οἱ δὲ σκώπτους', ἵν' ἐγὼ γελάσω καὶ τὸν θυμὸν καταθῶμαι.</TextUnit>
    <TextUnit id="566" loc="568">κἂν μὴ τούτοις ἀναπειθώμεσθα, τὰ παιδάρι' εὐθὺς ἀνέλκει</TextUnit>
    <TextUnit id="567" loc="569">τὰς θηλείας καὶ τοὺς υἱεῖς τῆς χειρός, ἐγὼ δ' ἀκροῶμαι:</TextUnit>
    <TextUnit id="568" loc="570">τὰ δὲ συγκύψανθ' ἅμα βληχᾶται: κἄπειθ' ὁ πατὴρ ὑπὲρ αὐτῶν</TextUnit>
    <TextUnit id="569" loc="571">ὥσπερ θεὸν ἀντιβολεῖ με τρέμων τῆς εὐθύνης ἀπολῦσαι:</TextUnit>
    <TextUnit id="570" loc="572">“εἰ μὲν χαίρεις ἀρνὸς φωνῇ, παιδὸς φωνὴν ἐλεήσαις:”</TextUnit>
    <TextUnit id="571" loc="573">εἰ δ' αὖ τοῖς χοιριδίοις χαίρω, θυγατρὸς φωνῇ με πιθέσθαι.</TextUnit>
    <TextUnit id="572" loc="574">χἠμεῖς αὐτῷ τότε τῆς ὀργῆς ὀλίγον τὸν κόλλοπ' ἀνεῖμεν.</TextUnit>
    <TextUnit id="573" loc="575">ἆρ' οὐ μεγάλη τοῦτ' ἔστ' ἀρχὴ καὶ τοῦ πλούτου καταχήνη;</TextUnit>
    <TextUnit id="574" loc="576">δεύτερον αὖ σου τουτὶ γράφομαι, τὴν τοῦ πλούτου καταχήνην:</TextUnit>
    <TextUnit id="575" loc="577">καὶ τἀγαθά μοι μέμνης' ἅχεις φάσκων τῆς ̔Ελλάδος ἄρχειν.</TextUnit>
    <TextUnit id="576" loc="578">παίδων τοίνυν δοκιμαζομένων αἰδοῖα πάρεστι θεᾶσθαι.</TextUnit>
    <TextUnit id="577" loc="579">κἂν Οἴαγρος εἰσέλθῃ φεύγων, οὐκ ἀποφεύγει πρὶν ἂν ἡμῖν</TextUnit>
    <TextUnit id="578" loc="580">ἐκ τῆς Νιόβης εἴπῃ ῥῆσιν τὴν καλλίστην ἀπολέξας.</TextUnit>
    <TextUnit id="579" loc="581">κἂν αὐλητής γε δίκην νικᾷ, ταύτης ἡμῖν ἐπίχειρα</TextUnit>
    <TextUnit id="580" loc="582">ἐν φορβειᾷ τοῖσι δικασταῖς ἔξοδον ηὔλης' ἀπιοῦσι.</TextUnit>
    <TextUnit id="581" loc="583">κἂν ἀποθνῄσκων ὁ πατήρ τῳ δῷ καταλείπων παῖδ' ἐπίκληρον,</TextUnit>
    <TextUnit id="582" loc="584">κλάειν ἡμεῖς μακρὰ τὴν κεφαλὴν εἰπόντες τῇ διαθήκῃ</TextUnit>
    <TextUnit id="583" loc="585">καὶ τῇ κόγχῃ τῇ πάνυ σεμνῶς τοῖς σημείοισιν ἐπούσῃ,</TextUnit>
    <TextUnit id="584" loc="586">ἔδομεν ταύτην ὅστις ἂν ἡμᾶς ἀντιβολήσας ἀναπείσῃ.</TextUnit>
    <TextUnit id="585" loc="587">καὶ ταῦτ' ἀνυπεύθυνοι δρῶμεν, τῶν δ' ἄλλων οὐδεμἴ ἀρχή.</TextUnit>
    <TextUnit id="586" loc="588">τουτὶ γάρ τοι σεμνόν, τούτων ὧν εἴρηκας μακαρίζω:</TextUnit>
    <TextUnit id="587" loc="589">τῆς δ' ἐπικλήρου τὴν διαθήκην ἀδικεῖς ἀνακογχυλιάζων.</TextUnit>
    <TextUnit id="588" loc="590">ἔτι δ' ἡ βουλὴ χὠ δῆμος ὅταν κρῖναι μέγα πρᾶγμ' ἀπορήσῃ</TextUnit>
    <TextUnit id="589" loc="591">ἐψήφισται τοὺς ἀδικοῦντας τοῖσι δικασταῖς παραδοῦναι:</TextUnit>
    <TextUnit id="590" loc="592">εἶτ' Εὔαθλος χὠ μέγας οὗτος Κολακώνυμος ἀσπιδαποβλὴς</TextUnit>
    <TextUnit id="591" loc="593">οὐχὶ προδώσειν ἡμᾶς φασίν, περὶ τοῦ πλήθους δὲ μαχεῖσθαι.</TextUnit>
    <TextUnit id="592" loc="594">κἀν τῷ δήμῳ γνώμην οὐδεὶς πώποτ' ἐνίκησεν, ἐὰν μὴ</TextUnit>
    <TextUnit id="593" loc="595">εἴπῃ τὰ δικαστήρι' ἀφεῖναι πρώτιστα μίαν δικάσαντας:</TextUnit>
    <TextUnit id="594" loc="596">αὐτὸς δὲ Κλέων ὁ κεκραξιδάμας μόνον ἡμᾶς οὐ περιτρώγει,</TextUnit>
    <TextUnit id="595" loc="597">ἀλλὰ φυλάττει διὰ χειρὸς ἔχων καὶ τὰς μυίας ἀπαμύνει.</TextUnit>
    <TextUnit id="596" loc="598">σὺ δὲ τὸν πατέρ' οὐδ' ὁτιοῦν τούτων τὸν σαυτοῦ πώποτ' ἔδρασας.</TextUnit>
    <TextUnit id="597" loc="599">ἀλλὰ Θέωρος, καίτοὐστὶν ἀνὴρ Εὐφημίου οὐδὲν ἐλάττων,</TextUnit>
    <TextUnit id="598" loc="600">τὸν σφόγγον ἔχων ἐκ τῆς λεκάνης τἀμβάδι' ἡμῶν περικωνεῖ.</TextUnit>
    <TextUnit id="599" loc="601">σκέψαι μ' ἀπὸ τῶν ἀγαθῶν οἵων ἀποκλῄεις καὶ κατερύκεις,</TextUnit>
    <TextUnit id="600" loc="602">ἣν δουλείαν οὖσαν ἔφασκες καὶ ὑπηρεσίαν ἀποδείξειν.</TextUnit>
    <TextUnit id="601" loc="603">ἔμπλησο λέγων: πάντως γάρ τοι παύσει ποτὲ κἀναφανήσει</TextUnit>
    <TextUnit id="602" loc="604">πρωκτὸς λουτροῦ περιγιγνόμενος τῆς ἀρχῆς τῆς περισέμνου.</TextUnit>
    <TextUnit id="603" loc="605">ὃ δέ γ' ἥδιστον τούτων ἐστὶν πάντων, οὗ 'γὼ 'πελελήσμην,</TextUnit>
    <TextUnit id="604" loc="606">ὅταν οἴκαδ' ἴω τὸν μισθὸν ἔχων, κἄπειθ' ἥκονθ' ἅμα πάντες</TextUnit>
    <TextUnit id="605" loc="607">ἀσπάζωνται διὰ τἀργύριον, καὶ πρῶτα μὲν ἡ θυγάτηρ με</TextUnit>
    <TextUnit id="606" loc="608">ἀπονίζῃ καὶ τὼ πόδ' ἀλείφῃ καὶ προσκύψασα φιλήσῃ</TextUnit>
    <TextUnit id="607" loc="609">καὶ παππίζους' ἅμα τῇ γλώττῃ τὸ τριώβολον ἐκκαλαμᾶται,</TextUnit>
    <TextUnit id="608" loc="610">καὶ τὸ γύναιόν μ' ὑποθωπεῦσαν φυστὴν μᾶζαν προσενέγκῃ,</TextUnit>
    <TextUnit id="609" loc="611">κἄπειτα καθεζομένη παρ' ἐμοὶ προσαναγκάζῃ, 'φάγε τουτί,</TextUnit>
    <TextUnit id="610" loc="612">ἔντραγε τουτί:' τούτοισιν ἐγὼ γάνυμαι, κοὐ μή με δεήσῃ</TextUnit>
    <TextUnit id="611" loc="613">ἐς σὲ βλέψαι καὶ τὸν ταμίαν, ὁπότ' ἄριστον παραθήσει</TextUnit>
    <TextUnit id="612" loc="614">καταρασάμενος καὶ τονθορύσας. ἀλλ' ἢν μή μοι ταχὺ μάξῃ,</TextUnit>
    <TextUnit id="613" loc="615">τάδε κέκτημαι πρόβλημα κακῶν, σκευὴν βελέων ἀλεωρήν.</TextUnit>
    <TextUnit id="614" loc="616">κἂν οἶνόν μοι μὴ 'γχῇς σὺ πιεῖν, τὸν ὄνον τόνδ' ἐσκεκόμισμαι</TextUnit>
    <TextUnit id="615" loc="617">οἴνου μεστόν, κᾆτ' ἐγχέομαι κλίνας: οὗτος δὲ κεχηνὼς</TextUnit>
    <TextUnit id="616" loc="618">βρωμησάμενος τοῦ σοῦ δίνου μέγα καὶ στράτιον κατέπαρδεν.</TextUnit>
    <TextUnit id="617" loc="620">ἆρ' οὐ μεγάλην ἀρχὴν ἄρχω καὶ τοῦ Διὸς οὐδὲν ἐλάττω,</TextUnit>
    <TextUnit id="618" loc="621">ὅστις ἀκούω ταὔθ' ἅπερ ὁ Ζεύς;</TextUnit>
    <TextUnit id="619" loc="622">ἢν γοῦν ἡμεῖς θορυβήσωμεν,</TextUnit>
    <TextUnit id="620" loc="623">πᾶς τίς φησιν τῶν παριόντων,</TextUnit>
    <TextUnit id="621" loc="624">“οἷον βροντᾷ τὸ δικαστήριον,</TextUnit>
    <TextUnit id="622" loc="625">ὦ Ζεῦ βασιλεῦ.”</TextUnit>
    <TextUnit id="623" loc="626">κἂν ἀστράψω, ποππύζουσιν</TextUnit>
    <TextUnit id="624" loc="627">κἀγκεχόδασίν μ' οἱ πλουτοῦντες</TextUnit>
    <TextUnit id="625" loc="628">καὶ πάνυ σεμνοί. καὶ σὺ δέδοικάς με μάλιστ' αὐτός:</TextUnit>
    <TextUnit id="626" loc="629">νὴ τὴν Δήμητρα δέδοικας, ἐγὼ δ'</TextUnit>
    <TextUnit id="627" loc="630">ἀπολοίμην εἴ σε δέδοικα.</TextUnit>
    <TextUnit id="628" loc="631">οὐπώποθ' οὕτω καθαρῶς</TextUnit>
    <TextUnit id="629" loc="632">οὐδενὸς ἠκούσαμεν οὐδὲ</TextUnit>
    <TextUnit id="630" loc="633">ξυνετῶς λέγοντος.</TextUnit>
    <TextUnit id="631" loc="634">οὔκ, ἀλλ' ἐρήμας ᾤεθ' οὕτω ῥᾳδίως τρυγήσειν.</TextUnit>
    <TextUnit id="632" loc="635">καλῶς γὰρ ᾔδειν ὡς ἐγὼ ταύτῃ κράτιστός εἰμι.</TextUnit>
    <TextUnit id="633" loc="636">ὡς δ' ἐπὶ πάντ' ἐλήλυθεν</TextUnit>
    <TextUnit id="634" loc="637">κοὐδὲν παρῆλθεν, ὥστ' ἔγωγ'</TextUnit>
    <TextUnit id="635" loc="638">ηὐξανόμην ἀκούων,</TextUnit>
    <TextUnit id="636" loc="639">κἀν μακάρων δικάζειν</TextUnit>
    <TextUnit id="637" loc="640">αὐτὸς ἔδοξα νήσοις,</TextUnit>
    <TextUnit id="638" loc="641">ἡδόμενος λέγοντι.</TextUnit>
    <TextUnit id="639" loc="642">ὡς οὗτος ἤδη σκορδινᾶται κἄστιν οὐκ ἐν αὑτοῦ.</TextUnit>
    <TextUnit id="640" loc="643">ἦ μὴν ἐγώ σε τήμερον σκύτη βλέπειν ποιήσω.</TextUnit>
    <TextUnit id="641" loc="644">δεῖ δέ σε παντοίας πλέκειν</TextUnit>
    <TextUnit id="642" loc="645">εἰς ἀπόφυξιν παλάμας.</TextUnit>
    <TextUnit id="643" loc="646">τὴν γὰρ ἐμὴν ὀργὴν πεπᾶναι</TextUnit>
    <TextUnit id="644" loc="647">χαλεπὸν νεανίᾳ μὴ πρὸς ἐμοῦ λέγοντι.</TextUnit>
    <TextUnit id="645" loc="648">πρὸς ταῦτα μύλην ἀγαθὴν ὥρα ζητεῖν σοι καὶ νεόκοπτον,</TextUnit>
    <TextUnit id="646" loc="649">ἢν μή τι λέγῃς, ἥτις δυνατὴ τὸν ἐμὸν θυμὸν κατερεῖξαι.</TextUnit>
    <TextUnit id="647" loc="650">χαλεπὸν μὲν καὶ δεινῆς γνώμης καὶ μείζονος ἢ 'πὶ τρυγῳδοῖς</TextUnit>
    <TextUnit id="648" loc="651">ἰάσασθαι νόσον ἀρχαίαν ἐν τῇ πόλει ἐντετοκυῖαν.</TextUnit>
    <TextUnit id="649" loc="652">ἀτὰρ ὦ πάτερ ἡμέτερε Κρονίδη —  παῦσαι καὶ μὴ πατέριζε.</TextUnit>
    <TextUnit id="650" loc="653">εἰ μὴ γὰρ ὅπως δουλεύω 'γώ, τουτὶ ταχέως με διδάξεις,</TextUnit>
    <TextUnit id="651" loc="654">οὐκ ἔστιν ὅπως οὐχὶ τεθνήξεις, κἂν χρῇ σπλάγχνων μ' ἀπέχεσθαι.</TextUnit>
    <TextUnit id="652" loc="655">ἀκρόασαί νυν ὦ παππίδιον χαλάσας ὀλίγον τὸ μέτωπον:</TextUnit>
    <TextUnit id="653" loc="656">καὶ πρῶτον μὲν λόγισαι φαύλως, μὴ ψήφοις ἀλλ' ἀπὸ χειρός,</TextUnit>
    <TextUnit id="654" loc="657">τὸν φόρον ἡμῖν ἀπὸ τῶν πόλεων συλλήβδην τὸν προσιόντα:</TextUnit>
    <TextUnit id="655" loc="658">κἄξω τούτου τὰ τέλη χωρὶς καὶ τὰς πολλὰς ἑκατοστάς,</TextUnit>
    <TextUnit id="656" loc="659">πρυτανεῖα μέταλλ' ἀγορὰς λιμένας μεσθοὺς καὶ δημιόπρατα.</TextUnit>
    <TextUnit id="657" loc="660">τούτων πλήρωμα τάλαντ' ἐγγὺς δισχίλια γίγνεται ἡμῖν.</TextUnit>
    <TextUnit id="658" loc="661">ἀπὸ τούτου νυν κατάθες μισθὸν τοῖσι δικασταῖς ἐνιαυτοῦ</TextUnit>
    <TextUnit id="659" loc="662">ἓξ χιλιάσιν, κοὔπω πλείους ἐν τῇ χώρᾳ κατένασθεν,</TextUnit>
    <TextUnit id="660" loc="663">γίγνεται ἡμῖν ἑκατὸν δήπου καὶ πεντήκοντα τάλαντα.</TextUnit>
    <TextUnit id="661" loc="664">οὐδ' ἡ δεκάτη τῶν προσιόντων ἡμῖν ἄρ' ἐγίγνεθ' ὁ μισθός.</TextUnit>
    <TextUnit id="662" loc="665">μὰ Δί' οὐ μέντοι.  καὶ ποῖ τρέπεται δὴ 'πειτα τὰ χρήματα τἄλλα;</TextUnit>
    <TextUnit id="663" loc="666">ἐς τούτους τοὺς “οὐχὶ προδώσω τὸν ̓Αθηναίων κολοσυρτόν,</TextUnit>
    <TextUnit id="664" loc="667">ἀλλὰ μαχοῦμαι περὶ τοῦ πλήθους ἀεί.” σὺ γὰρ ὦ πάτερ αὐτοὺς</TextUnit>
    <TextUnit id="665" loc="668">ἄρχειν αἱρεῖ σαυτοῦ τούτοις τοῖς ῥηματίοις περιπεφθείς.</TextUnit>
    <TextUnit id="666" loc="669">κᾆθ' οὗτοι μὲν δωροδοκοῦσιν κατὰ πεντήκοντα τάλαντα</TextUnit>
    <TextUnit id="667" loc="670">ἀπὸ τῶν πόλεων ἐπαπειλοῦντες τοιαυτὶ κἀναφοβοῦντες,</TextUnit>
    <TextUnit id="668" loc="671">“δώσετε τὸν φόρον, ἢ βροντήσας τὴν πόλιν ὑμῶν ἀνατρέψω.”</TextUnit>
    <TextUnit id="669" loc="672">σὺ δὲ τῆς ἀρχῆς ἀγαπᾷς τῆς σῆς τοὺς ἀργελόφους περιτρώγων.</TextUnit>
    <TextUnit id="670" loc="673">οἱ δὲ ξύμμαχοι ὡς ᾔσθηνται τὸν μὲν σύρφακα τὸν ἄλλον</TextUnit>
    <TextUnit id="671" loc="674">ἐκ κηθαρίον λαγαριζόμενον καὶ τραγαλιζοντα τὸ μηδέν,</TextUnit>
    <TextUnit id="672" loc="675">σὲ μὲν ἡγοῦνται Κόννου ψῆφον, τούτοισι δὲ δωροφοροῦσιν</TextUnit>
    <TextUnit id="673" loc="676">ὕρχας οἶνον δάπιδας τυρὸν μέλι σήσαμα προσκεφάλαια</TextUnit>
    <TextUnit id="674" loc="677">φιάλας χλανίδας στεφάνους ὅρμους ἐκπώματα πλουθυγιείαν:</TextUnit>
    <TextUnit id="675" loc="678">σοὶ δ' ὧν ἄρχεις, πολλὰ μὲν ἐν γῇ πολλὰ δ' ἐφ' ὑγρᾷ πιτυλεύσας,</TextUnit>
    <TextUnit id="676" loc="679">οὐδεὶς οὐδὲ σκορόδου κεφαλὴν τοῖς ἑψητοῖσι δίδωσιν.</TextUnit>
    <TextUnit id="677" loc="680">μὰ Δί' ἀλλὰ παρ' Εὐχαρίδου καὐτὸς τρεῖς γ' ἄγλιθας μετέπεμψα.</TextUnit>
    <TextUnit id="678" loc="681">ἀλλ' αὐτήν μοι τὴν δουλείαν οὐκ ἀποφαίνων ἀποκναίεις.</TextUnit>
    <TextUnit id="679" loc="682">οὐ γὰρ μεγάλη δουλεία 'στὶν τούτους μὲν ἅπαντας ἐν ἀρχαῖς</TextUnit>
    <TextUnit id="680" loc="683">αὐτούς τ' εἶναι καὶ τοὺς κόλακας τοὺς τούτων μισθοφοροῦντας;</TextUnit>
    <TextUnit id="681" loc="684">σοὶ δ' ἤν τις δῷ τοὺς τρεῖς ὀβολούς, ἀγαπᾷς: οὓς αὐτὸς ἐλαύνων</TextUnit>
    <TextUnit id="682" loc="685">καὶ πεζομαχῶν καὶ πολιορκῶν ἐκτήσω πολλὰ πονήτας.</TextUnit>
    <TextUnit id="683" loc="686">καὶ πρὸς τούτοις ἐπιταττόμενος φοιτᾷς, ὃ μάλιστά μ' ἀπάγχει,</TextUnit>
    <TextUnit id="684" loc="687">ὅταν εἰσελθὸν μειράκιόν σοι κατάπυγον, Χαιρέου υἱός,</TextUnit>
    <TextUnit id="685" loc="688">ὡδὶ διαβὰς διακινηθεὶς τῷ σώματι καὶ τρυφερανθείς,</TextUnit>
    <TextUnit id="686" loc="689">ἥκειν εἴπῃ πρῲ κἀν ὥρᾳ δικάσονθ', ὡς ὅστις ἂν ὑμῶν</TextUnit>
    <TextUnit id="687" loc="690">ὕστερος ἔλθῃ τοῦ σημείου, τὸ τριώβολον οὐ κομιεῖται:</TextUnit>
    <TextUnit id="688" loc="691">αὐτὸς δὲ φέρει τὸ συνηγορικὸν δραχμήν, κἂν ὕστερος ἔλθῃ:</TextUnit>
    <TextUnit id="689" loc="692">καὶ κοινωνῶν τῶν ἀρχόντων ἑτέρῳ τινὶ τῶν μεθ' ἑαυτοῦ,</TextUnit>
    <TextUnit id="690" loc="693">ἤν τίς τι διδῷ τῶν φευγόντων, ξυνθέντε τὸ πρᾶγμα δύ' ὄντε</TextUnit>
    <TextUnit id="691" loc="694">ἐσπουδάκατον, κᾆθ' ὡς πρίονθ' ὁ μὲν ἕλκει ὁ δ' ἀντενέδωκε:</TextUnit>
    <TextUnit id="692" loc="695">σὺ δὲ χασκάζεις τὸν κωλακρέτην, τὸ δὲ πραττόμενόν σε λέληθεν.</TextUnit>
    <TextUnit id="693" loc="696">ταυτί με ποιοῦς'; οἴμοι τί λέγεις; ὥς μου τὸν θῖνα ταράττεις,</TextUnit>
    <TextUnit id="694" loc="697">καὶ τὸν νοῦν μου προσάγεις μᾶλλον, κοὐκ οἶδ' ὅ τι χρῆμά με ποιεῖς.</TextUnit>
    <TextUnit id="695" loc="698">σκέψαι τοίνυν ὡς ἐξόν σοι πλουτεῖν καὶ τοῖσιν ἅπασιν</TextUnit>
    <TextUnit id="696" loc="699">ὑπὸ τῶν ἀεὶ δημιζόντων οὐκ οἶδ' ὅπῃ ἐγκεκύκλησαι,</TextUnit>
    <TextUnit id="697" loc="700">ὅστις πόλεων ἄρχων πλείστων ἀπὸ τοῦ Πόντου μέχρι Σαρδοῦς</TextUnit>
    <TextUnit id="698" loc="701">οὐκ ἀπολαύεις πλὴν τοῦθ' ὃ φέρεις ἀκαρῆ: καὶ τοῦτ' ἐρίῳ σοι</TextUnit>
    <TextUnit id="699" loc="702">ἐνστάζουσιν κατὰ μικρὸν ἀεὶ τοῦ ζῆν ἕνεχ' ὥσπερ ἔλαιον.</TextUnit>
    <TextUnit id="700" loc="703">βούλονται γάρ σε πένητ' εἶναι: καὶ τοῦθ' ὧν οὕνεκ' ἐρῶ σοι,</TextUnit>
    <TextUnit id="701" loc="704">ἵνα γιγνώσκῃς τὸν τιθασευτήν, κᾆθ' ὅταν οὗτός γ' ἐπισίξῃ</TextUnit>
    <TextUnit id="702" loc="705">ἐπὶ τῶν ἐχθρῶν τιν' ἐπιρρύξας, ἀγρίως αὐτοῖς ἐπιπηδᾷς.</TextUnit>
    <TextUnit id="703" loc="706">εἰ γὰρ ἐβούλοντο βίον πορίσαι τῷ δήμῳ, ῥᾴδιον ἦν ἄν.</TextUnit>
    <TextUnit id="704" loc="707">εἰσίν γε πόλεις χίλιαι αἳ νῦν τὸν φόρον ἡμῖν ἀπάγουσι:</TextUnit>
    <TextUnit id="705" loc="708">τούτων εἴκοσιν ἄνδρας βόσκειν εἴ τις προσέταξεν ἑκάστῃ,</TextUnit>
    <TextUnit id="706" loc="709">δύο μυριάδ' ἂν τῶν δημοτικῶν ἔζων ἐν πᾶσι λαγῴοις</TextUnit>
    <TextUnit id="707" loc="710">καὶ στεφάνοισιν παντοδαποῖσιν καὶ πυριάτῃ,</TextUnit>
    <TextUnit id="708" loc="711">ἄξια τῆς γῆς ἀπολαύοντες καὶ τοῦ 'ν Μαραθῶνι τροπαίου.</TextUnit>
    <TextUnit id="709" loc="712">νῦν δ' ὥσπερ ἐλαολόγοι χωρεῖθ' ἅμα τῷ τὸν μισθὸν ἔχοντι.</TextUnit>
    <TextUnit id="710" loc="713">οἴμοι τί πέπονθ'; ὡς νάρκη μου κατὰ τῆς χειρὸς καταχεῖται,</TextUnit>
    <TextUnit id="711" loc="714">καὶ τὸ ξίφος οὐ δύναμαι κατέχειν, ἀλλ' ἤδη μαλθακός εἰμι.</TextUnit>
    <TextUnit id="712" loc="715">ἀλλ' ὁπόταν μὲν δείσως' αὐτοί, τὴν Εὔβοιαν διδόασιν</TextUnit>
    <TextUnit id="713" loc="716">ὑμῖν καὶ σῖτον ὑφίστανται κατὰ πεντήκοντα μεδίμνους</TextUnit>
    <TextUnit id="714" loc="717">ποριεῖν: ἔδοσαν δ' οὐπώποτέ σοι πλὴν πρώην πέντε μεδίμνους,</TextUnit>
    <TextUnit id="715" loc="718">καὶ ταῦτα μόλις ξενίας φεύγων ἔλαβες κατὰ χοίνικα κριθῶν.</TextUnit>
    <TextUnit id="716" loc="719">ὧν οὕνεκ' ἐγώ ς' ἀπέκλῃον ἀεὶ</TextUnit>
    <TextUnit id="717" loc="720">βόσκειν ἐθέλων καὶ μὴ τούτους</TextUnit>
    <TextUnit id="718" loc="721">ἐγχάσκειν σοι στομφάζοντας.</TextUnit>
    <TextUnit id="719" loc="722">καὶ νῦν ἀτεχνῶς ἐθέλω παρέχειν</TextUnit>
    <TextUnit id="720" loc="723">ὅ τι βούλει σοι,</TextUnit>
    <TextUnit id="721" loc="724">πλὴν κωλακρέτου γάλα πίνειν.</TextUnit>
    <TextUnit id="722" loc="725">ἦ που σοφὸς ἦν ὅστις ἔφασκεν, πρὶν ἂν ἀμφοῖν μῦθον ἀκούσῃς,</TextUnit>
    <TextUnit id="723" loc="726">οὐκ ἂν δικάσαις. σὺ γὰρ οὖν νῦν μοι νικᾶν πολλῷ δεδόκησαι:</TextUnit>
    <TextUnit id="724" loc="727">ὥστ' ἤδη τὴν ὀργὴν χαλάσας τοὺς σκίπωνας καταβάλλω.</TextUnit>
    <TextUnit id="725" loc="728">ἀλλ' ὦ τῆς ἡλικίας ἡμῖν τῆς αὐτῆς συνθιασῶτα,</TextUnit>
    <TextUnit id="726" loc="729">πιθοῦ πιθοῦ λόγοισι, μηδ' ἄφρων γένῃ</TextUnit>
    <TextUnit id="727" loc="730">μηδ' ἀτενὴς ἄγαν ἀτεράμων τ' ἀνήρ.</TextUnit>
    <TextUnit id="728" loc="731">εἴθ' ὤφελέν μοι κηδεμὼν ἢ ξυγγενὴς</TextUnit>
    <TextUnit id="729" loc="732">εἶναί τις ὅστις τοιαῦτ' ἐνουθέτει.</TextUnit>
    <TextUnit id="730" loc="733">σοὶ δὲ νῦν τις θεῶν παρὼν ἐμφανὴς</TextUnit>
    <TextUnit id="731" loc="734">ξυλλαμβάνει τοῦ πράγματος,</TextUnit>
    <TextUnit id="732" loc="735">καὶ δῆλός ἐστιν εὖ ποιῶν:</TextUnit>
    <TextUnit id="733" loc="736">σὺ δὲ παρὼν δέχου.</TextUnit>
    <TextUnit id="734" loc="737">καὶ μὴν θρέψω γ' αὐτὸν παρέχων</TextUnit>
    <TextUnit id="735" loc="738">ὅσα πρεσβύτῃ ξύμφορα, χόνδρον</TextUnit>
    <TextUnit id="736" loc="739">λείχειν, χλαῖναν μαλακήν, σισύραν,</TextUnit>
    <TextUnit id="737" loc="740">πόρνην, ἥτις τὸ πέος τρίψει καὶ τὴν ὀσφῦν.</TextUnit>
    <TextUnit id="738" loc="741">ἀλλ' ὅτι σιγᾷ κοὐδὲν γρύζει,</TextUnit>
    <TextUnit id="739" loc="742">τοῦτ' οὐ δύναταί με προσέσθαι.</TextUnit>
    <TextUnit id="740" loc="743">νενουθέτηκεν αὑτὸν ἐς τὰ πράγμαθ', οἶς</TextUnit>
    <TextUnit id="741" loc="744">τότ' ἐπεμαίνετ': ἔγνωκε γὰρ ἀρτίως,</TextUnit>
    <TextUnit id="742" loc="745">λογίζεταί τ' ἐκεῖνα πάνθ' ἁμαρτίας</TextUnit>
    <TextUnit id="743" loc="746">ἃ σοῦ κελεύοντος οὐκ ἐπείθετο.</TextUnit>
    <TextUnit id="744" loc="747">νῦν δ' ἴσως τοῖσι σοῖς λόγοις πείθεται</TextUnit>
    <TextUnit id="745" loc="748">καὶ σωφρονεῖ μέντοι μεθιστὰς</TextUnit>
    <TextUnit id="746" loc="749">ἐς τὸ λοιπὸν τὸν τρόπον</TextUnit>
    <TextUnit id="747" loc="749">πιθόμενός τέ σοι. ἰώ μοί μοι.   οὗτος τί βοᾷς;</TextUnit>
    <TextUnit id="748" loc="750">μή μοι τούτων μηδὲν ὑπισχνοῦ.</TextUnit>
    <TextUnit id="749" loc="751">κείνων ἔραμαι, κεῖθι γενοίμαν,</TextUnit>
    <TextUnit id="750" loc="752">ἵν' ὁ κῆρύξ φησι, 'τίς ἀψήφιστος; ἀνιστάσθω.'</TextUnit>
    <TextUnit id="751" loc="753">κἀπισταίην ἐπὶ τοῖς κημοῖς</TextUnit>
    <TextUnit id="752" loc="755">ψηφιζομένων ὁ τελευταῖος.</TextUnit>
    <TextUnit id="753" loc="756">σπεῦδ' ὦ ψυχή. ποῦ μοι ψυχή;</TextUnit>
    <TextUnit id="754" loc="757">πάρες ὦ σκιερά. μὰ τὸν ̔Ηρακλέα</TextUnit>
    <TextUnit id="755" loc="758">μή νυν ἔτ' ἐγὼ 'ν τοῖσι δικασταῖς</TextUnit>
    <TextUnit id="756" loc="759">κλέπτοντα Κλέωνα λάβοιμι.</TextUnit>
    <TextUnit id="757" loc="760">ἴθ' ὦ πάτερ πρὸς τῶν θεῶν ἐμοὶ πιθοῦ.</TextUnit>
    <TextUnit id="758" loc="761">τί σοι πίθωμαι; λέγ' ὅ τι βούλει πλὴν ἑνός.</TextUnit>
    <TextUnit id="759" loc="762">ποίου; φέρ' ἴδω.   τοῦ μὴ δικάζειν. τοῦτο δὲ</TextUnit>
    <TextUnit id="760" loc="763">̔́Αιδης διακρινεῖ πρότερον ἢ 'γὼ πείσομαι.</TextUnit>
    <TextUnit id="761" loc="764">σὺ δ' οὖν, ἐπειδὴ τοῦτο κεχάρηκας ποιῶν,</TextUnit>
    <TextUnit id="762" loc="765">ἐκεῖσε μὲν μηκέτι βάδιζ', ἀλλ' ἐνθάδε</TextUnit>
    <TextUnit id="763" loc="766">αὐτοῦ μένων δίκαζε τοῖσιν οἰκέταις.</TextUnit>
    <TextUnit id="764" loc="767">περὶ τοῦ; τί ληρεῖς;   ταὔθ' ἅπερ ἐκεῖ πράττεται:</TextUnit>
    <TextUnit id="765" loc="768">ὅτι τὴν θύραν ἀνέῳξεν ἡ σηκὶς λάθρᾳ,</TextUnit>
    <TextUnit id="766" loc="769">ταύτης ἐπιβολὴν ψηφιεῖ μίαν μόνην.</TextUnit>
    <TextUnit id="767" loc="770">πάντως δὲ κἀκεῖ ταῦτ' ἔδρας ἑκάστοτε.</TextUnit>
    <TextUnit id="768" loc="771">καὶ ταῦτα μέν νυν εὐλόγως, ἢν ἐξέχῃ</TextUnit>
    <TextUnit id="769" loc="772">ἕλη κατ' ὄρθρον, ἡλιάσει πρὸς ἥλιον:</TextUnit>
    <TextUnit id="770" loc="773">ἐὰν δὲ νείφῃ, πρὸς τὸ πῦρ καθήμενος:</TextUnit>
    <TextUnit id="771" loc="774">ὕοντος εἴσει: κἄν ἔγρῃ μεσημβρινός,</TextUnit>
    <TextUnit id="772" loc="775">οὐδείς ς' ἀποκλῄσει θεσμοθέτης τῇ κιγκλίδι.</TextUnit>
    <TextUnit id="773" loc="776">τουτί μ' ἀρέσκει.   πρὸς δὲ τούτοις γ', ἢν δίκην</TextUnit>
    <TextUnit id="774" loc="777">λέγῃ μακράν τις, οὐχὶ πεινῶν ἀναμενεῖς</TextUnit>
    <TextUnit id="775" loc="778">δάκνων σεαυτὸν καὶ τὸν ἀπολογούμενον.</TextUnit>
    <TextUnit id="776" loc="779">πῶς οὖν διαγιγνώσκειν καλῶς δυνήσομαι</TextUnit>
    <TextUnit id="777" loc="780">ὥσπερ πρότερον τὰ πράγματ' ἔτι μασώμενος;</TextUnit>
    <TextUnit id="778" loc="781">πολλῷ γ' ἄμεινον: καὶ λέγεται γὰρ τουτογί,</TextUnit>
    <TextUnit id="779" loc="782">ὡς οἱ δικασταὶ ψευδομένων τῶν μαρτύρων</TextUnit>
    <TextUnit id="780" loc="783">μόλις τὸ πρᾶγμ' ἔγνωσαν ἀναμασώμενοι.</TextUnit>
    <TextUnit id="781" loc="784">ἀνά τό με πείθεις. ἀλλ' ἐκεῖν' οὔπω λέγεις,</TextUnit>
    <TextUnit id="782" loc="785">τὸν μισθὸν ὁπόθεν λήψομαι.   παρ' ἐμοῦ.   καλῶς,</TextUnit>
    <TextUnit id="783" loc="786">ὁτιὴ κατ' ἐμαυτὸν κοὐ μεθ' ἑτέρου λήψομαι.</TextUnit>
    <TextUnit id="784" loc="787">αἴσχιστα γάρ τοί μ' ἠργάσατο Λυσίστρατος</TextUnit>
    <TextUnit id="785" loc="788">ὁ σκωπτόλης. δραχμὴν μετ' ἐμοῦ πρώην λαβὼν</TextUnit>
    <TextUnit id="786" loc="789">ἐλθὼν διεκερματίζετ' ἐν τοῖς ἰχθύσιν,</TextUnit>
    <TextUnit id="787" loc="790">κἄπειτ' ἐνέθηκε τρεῖς λοπίδας μοι κεστρέων:</TextUnit>
    <TextUnit id="788" loc="791">κἀγὼ 'νέκαψ': ὀβολοὺς γὰρ ᾠόμην λαβεῖν:</TextUnit>
    <TextUnit id="789" loc="792">κᾆτα βδελυχθεὶς ὀσφρόμενος ἐξέπτυσα:</TextUnit>
    <TextUnit id="790" loc="793">κᾆθ' εἷλκον αὐτόν.   ὁ δὲ τί πρὸς ταῦτ' εἶφ';   ὅ τι;</TextUnit>
    <TextUnit id="791" loc="794">ἀλεκτρυόνος μ' ἔφασκε κοιλίαν ἔχειν:</TextUnit>
    <TextUnit id="792" loc="795">“ταχὺ γοῦν καθέψεις τἀργύριον,” ἦ δ' ὃς λέγων.</TextUnit>
    <TextUnit id="793" loc="796">ὁρᾷς ὅσον καὶ τοῦτο δῆτα κερδανεῖς.</TextUnit>
    <TextUnit id="794" loc="797">οὐ πάνυ τι μικρόν. ἀλλ' ὅπερ μέλλεις ποίει.</TextUnit>
    <TextUnit id="795" loc="798">ἀνάμενέ νυν: ἐγὼ δὲ ταῦθ' ἥξω φέρων.</TextUnit>
    <TextUnit id="796" loc="799">ὅρα τὸ χρῆμα, τὰ λόγι' ὡς περαίνεται.</TextUnit>
    <TextUnit id="797" loc="800">ἠκηκόη γὰρ ὡς ̓Αθηναῖοί ποτε</TextUnit>
    <TextUnit id="798" loc="801">δικάσοιεν ἐπὶ ταῖς οἰκίαισι τὰς δίκας,</TextUnit>
    <TextUnit id="799" loc="802">κἀν τοῖς προθύροις ἐνοικοδομήσοι πᾶς ἀνὴρ</TextUnit>
    <TextUnit id="800" loc="803">αὑτῷ δικαστηρίδιον μικρὸν πάνυ,</TextUnit>
    <TextUnit id="801" loc="804">ὥσπερ ̔Εκάταιον, πανταχοῦ πρὸ τῶν θυρῶν.</TextUnit>
    <TextUnit id="802" loc="805">ἰδού, τί ἔτ' ἐρεῖς; ὡς ἅπαντ' ἐγὼ φέρω</TextUnit>
    <TextUnit id="803" loc="806">ὅσαπερ ἔφασκον, κἄτι πολλῷ πλείονα.</TextUnit>
    <TextUnit id="804" loc="807">ἀμὶς μέν, ἢν οὐρητιάσῃς, αὑτηὶ</TextUnit>
    <TextUnit id="805" loc="808">παρά σοι κρεμήσετ' ἐγγὺς ἐπὶ τοῦ παττάλου.</TextUnit>
    <TextUnit id="806" loc="809">σοφόν γε τουτὶ καὶ γέροντι πρόσφορον</TextUnit>
    <TextUnit id="807" loc="810">ἐξηῦρες ἀτεχνῶς φάρμακον στραγγουρίας.</TextUnit>
    <TextUnit id="808" loc="811">καὶ πῦρ γε τουτί: καὶ προσέστηκεν φακῆ</TextUnit>
    <TextUnit id="809" loc="812">ῥοφεῖν, ἐὰν δέῃ τι.   τοῦτ' αὖ δεξιόν:</TextUnit>
    <TextUnit id="810" loc="813">κἂν γὰρ πυρέττω, τόν γε μισθὸν λήψομαι.</TextUnit>
    <TextUnit id="811" loc="814">αὐτοῦ μένων γὰρ τὴν φακῆν ῥοφήσομαι.</TextUnit>
    <TextUnit id="812" loc="815">ἀτὰρ τί τὸν ὄρνιν ὡς ἔμ' ἐξηνέγκατε;</TextUnit>
    <TextUnit id="813" loc="816">ἵνα γ', ἢν καθεύδῃς ἀπολογουμένου τινός,</TextUnit>
    <TextUnit id="814" loc="817">ᾄδων ἄνωθεν ἐξεγείρῃ ς' οὑτοσί.</TextUnit>
    <TextUnit id="815" loc="818">ἓν ἔτι ποθῶ, τὰ δ' ἄλλ' ἀρέσκει μοι.   τὸ τί;</TextUnit>
    <TextUnit id="816" loc="819">θἠρῷον εἴ πως ἐκκομίσαις τὸ τοῦ Λύκου.</TextUnit>
    <TextUnit id="817" loc="820">πάρεστι τουτί, καὐτὸς ἅναξ οὑτοσί.</TextUnit>
    <TextUnit id="818" loc="821">ὦ δέσποθ' ἥρως ὡς χαλεπὸς ἄρ' ἦσθ' ἰδεῖν.</TextUnit>
    <TextUnit id="819" loc="822">οἷόσπερ ἡμῖν φαίνεται Κλεώνυμος.</TextUnit>
    <TextUnit id="820" loc="823">οὔκουν ἔχει γ' οὐδ' αὐτὸς ἥρως ὢν ὅπλα.</TextUnit>
    <TextUnit id="821" loc="824">εἰ θᾶττον ἐκαθίζου σύ, θᾶττον ἂν δίκην</TextUnit>
    <TextUnit id="822" loc="825">ἐκάλουν.   κάλει νυν, ὡς κάθημαι 'γὼ πάλαι.</TextUnit>
    <TextUnit id="823" loc="826">φέρε νυν τίν' αὐτῷ πρῶτον εἰσαγάγω δίκην;</TextUnit>
    <TextUnit id="824" loc="827">τί τίς κακὸν δέδρακε τῶν ἐν τᾠκίᾳ;</TextUnit>
    <TextUnit id="825" loc="828">ἡ Θρᾷττα προσκαύσασα πρώην τὴν χύτραν —</TextUnit>
    <TextUnit id="826" loc="829">ἐπίσχες οὗτος: ὡς ὀλίγου μ' ἀπώλεσας.</TextUnit>
    <TextUnit id="827" loc="830">ἄνευ δρυφάκτου τὴν δίκην μέλλεις καλεῖν,</TextUnit>
    <TextUnit id="828" loc="831">ὃ πρῶτον ἡμῖν τῶν ἱερῶν ἐφαίνετο;</TextUnit>
    <TextUnit id="829" loc="832">μὰ τὸν Δί' οὐ πάρεστιν.   ἀλλ' ἐγὼ δραμὼν</TextUnit>
    <TextUnit id="830" loc="833">αὐτὸς κομιοῦμαι τό γε παραυτίκ' ἔνδοθεν.</TextUnit>
    <TextUnit id="831" loc="834">τί ποτε τὸ χρῆμ'; ὡς δεινὸν ἡ φιλοχωρία.</TextUnit>
    <TextUnit id="832" loc="835">βάλλ' ἐς κόρακας. τοιουτονὶ τρέφειν κύνα.</TextUnit>
    <TextUnit id="833" loc="836">τί δ' ἔστιν ἐτεόν;   οὐ γὰρ ὁ Λάβης ἀρτίως</TextUnit>
    <TextUnit id="834" loc="837">ὁ κύων παρᾴξας ἐς τὸν ἰπνὸν ὑφαρπάσας</TextUnit>
    <TextUnit id="835" loc="838">τροφαλίδα τυροῦ Σικελικὴν κατεδήδοκεν;</TextUnit>
    <TextUnit id="836" loc="839">τοῦτ' ἆρα πρῶτον τἀδίκημα τῷ πατρὶ</TextUnit>
    <TextUnit id="837" loc="840">εἰσακτέον μοι: σὺ δὲ κατηγόρει παρών.</TextUnit>
    <TextUnit id="838" loc="841">μὰ Δί' οὐκ ἔγωγ': ἀλλ' ἅτερός φησιν κύων</TextUnit>
    <TextUnit id="839" loc="842">κατηγορήσειν, ἤν τις εἰσάγῃ γραφήν.</TextUnit>
    <TextUnit id="840" loc="843">ἴθι νυν ἄγ' αὐτὼ δεῦρο.   ταῦτα χρὴ ποιεῖν.</TextUnit>
    <TextUnit id="841" loc="844">τουτὶ τί ἔστι;   χοιροκομεῖον ̔Εστίας.</TextUnit>
    <TextUnit id="842" loc="845">εἶθ' ἱεροσυλήσας φέρεις;   οὔκ, ἀλλ' ἵνα</TextUnit>
    <TextUnit id="843" loc="846">ἀφ' ̔Εστίας ἀρχόμενος ἐπιτρίψω τινά.</TextUnit>
    <TextUnit id="844" loc="847">ἀλλ' εἴσαγ' ἀνύσας: ὡς ἐγὼ τιμᾶν βλέπω.</TextUnit>
    <TextUnit id="845" loc="848">φέρε νυν ἐνέγκω τὰς σανίδας καὶ τὰς γραφάς.</TextUnit>
    <TextUnit id="846" loc="849">οἴμοι διατρίβεις κἀπολεῖς τριψημερῶν:</TextUnit>
    <TextUnit id="847" loc="850">ἐγὼ δ' ἀλοκίζειν ἐδεόμην τὸ χωρίον.</TextUnit>
    <TextUnit id="848" loc="851">ἰδού.   κάλει νυν.   ταῦτα δή. τίς οὑτοσὶ</TextUnit>
    <TextUnit id="849" loc="852">ὁ πρῶτός ἐστιν;   ἐς κόρακας, ὡς ἄχθομαι</TextUnit>
    <TextUnit id="850" loc="853">ὁτιὴ 'πελαθόμην τοὺς καδίσκους ἐκφέρειν.</TextUnit>
    <TextUnit id="851" loc="854">οὗτος σὺ ποῖ θεῖς;   ἐπὶ καδίσκους.   μη δαμῶς.</TextUnit>
    <TextUnit id="852" loc="855">ἐγὼ γὰρ εἶχον τούσδε τοὺς ἀρυστίχους.</TextUnit>
    <TextUnit id="853" loc="856">κάλλιστα τοίνυν: πάντα γὰρ πάρεστι νῷν</TextUnit>
    <TextUnit id="854" loc="857">ὅσων δεόμεθα, πλήν γε δὴ τῆς κλεψύδρας.</TextUnit>
    <TextUnit id="855" loc="858">ἡδὶ δὲ δὴ τίς ἐστιν; οὐχὶ κλεψύδρα;</TextUnit>
    <TextUnit id="856" loc="859">εὖ γ' ἐκπορίζεις αὐτὰ κἀπιχωρίως.</TextUnit>
    <TextUnit id="857" loc="860">ἀλλ' ὡς τάχιστα πῦρ τις ἐξενεγκάτω</TextUnit>
    <TextUnit id="858" loc="861">καὶ μυρρίνας καὶ τὸν λιβανωτὸν ἔνδοθεν,</TextUnit>
    <TextUnit id="859" loc="862">ὅπως ἂν εὐξώμεσθα πρῶτα τοῖς θεοῖς.</TextUnit>
    <TextUnit id="860" loc="863">καὶ μὴν ἡμεῖς ἐπὶ ταῖς σπονδαῖς</TextUnit>
    <TextUnit id="861" loc="864">καὶ ταῖς εὐχαῖς</TextUnit>
    <TextUnit id="862" loc="865">φήμην ἀγαθὴν λέξομεν ὑμῖν,</TextUnit>
    <TextUnit id="863" loc="866">ὅτι γενναίως ἐκ τοῦ πολέμου</TextUnit>
    <TextUnit id="864" loc="867">καὶ τοῦ νείκους ξυνεβήτην.</TextUnit>
    <TextUnit id="865" loc="868">εὐφημία μὲν πρῶτα νῦν ὑπαρχέτω.</TextUnit>
    <TextUnit id="866" loc="869">ὦ Φοῖβ' ̓́Απολλον Πύθι' ἐπ' ἀγαθῇ τύχῃ</TextUnit>
    <TextUnit id="867" loc="870">τὸ πρᾶγμ' ὃ μηχανᾶται</TextUnit>
    <TextUnit id="868" loc="871">ἔμπροσθεν οὗτος τῶν θυρῶν,</TextUnit>
    <TextUnit id="869" loc="872">ἅπασιν ἡμῖν ἁρμόσαι</TextUnit>
    <TextUnit id="870" loc="873">παυσαμένοις πλάνων.</TextUnit>
    <TextUnit id="871" loc="874">ἰήιε Παιάν.</TextUnit>
    <TextUnit id="872" loc="875">ὦ δέσποτ' ἄναξ γεῖτον ἀγυιεῦ προθύρου προπύλαιε,</TextUnit>
    <TextUnit id="873" loc="876">δέξαι τελετὴν καινὴν ὦναξ, ἣν τῷ πατρὶ καινοτομοῦμεν,</TextUnit>
    <TextUnit id="874" loc="877">παῦσόν τ' αὐτοῦ τοῦτο τὸ λίαν στρυφνὸν καὶ πρίνινον ἦθος,</TextUnit>
    <TextUnit id="875" loc="878">ἀντὶ σιραίου μέλιτος μικρὸν τῷ θυμιδίῳ παραμείξας:</TextUnit>
    <TextUnit id="876" loc="879">ἤδη δ' εἶναι τοῖς ἀνθρώποις</TextUnit>
    <TextUnit id="877" loc="880">ἤπιον αὐτόν,</TextUnit>
    <TextUnit id="878" loc="880">τοὺς φεύγοντάς τ' ἐλεεῖν μᾶλλον τῶν γραψαμένων</TextUnit>
    <TextUnit id="879" loc="881">κἀπιδακρύειν ἀντιβολούντων,</TextUnit>
    <TextUnit id="880" loc="882">καὶ παυσάμενον τῆς δυσκολίας</TextUnit>
    <TextUnit id="881" loc="883">ἀπὸ τῆς ὀργῆς</TextUnit>
    <TextUnit id="882" loc="884">τὴν ἀκαλήφην ἀφελέσθαι.</TextUnit>
    <TextUnit id="883" loc="885">ξυνευχόμεσθα ταὐτά σοι κἀπᾴδομεν</TextUnit>
    <TextUnit id="884" loc="886">νέαισιν ἀρχαῖς ἕνεκα τῶν προλελεγμένων.</TextUnit>
    <TextUnit id="885" loc="887">εὖνοι γάρ ἐσμεν ἐξ οὗ</TextUnit>
    <TextUnit id="886" loc="888">τὸν δῆμον ᾐσθόμεσθά σου</TextUnit>
    <TextUnit id="887" loc="889">φιλοῦντος ὡς οὐδεὶς ἀνὴρ</TextUnit>
    <TextUnit id="888" loc="890">τῶν γε νεωτέρων. ἰήιε Παιάν.</TextUnit>
    <TextUnit id="889" loc="891">εἴ τις θύρασιν ἡλιαστής, εἰσίτω:</TextUnit>
    <TextUnit id="890" loc="892">ὡς ἡνίκ' ἂν λέγωσιν οὐκ ἐσφρήσομεν.</TextUnit>
    <TextUnit id="891" loc="893">τίς ἆρ' ὁ φεύγων;   οὗτος.   ὅσον ἁλώσεται.</TextUnit>
    <TextUnit id="892" loc="894">ἀκούετ' ἤδη τῆς γραφῆς. ἐγράψατο</TextUnit>
    <TextUnit id="893" loc="895">κύων Κυδαθηναιεὺς Λάβητ' Αἰξωνέα</TextUnit>
    <TextUnit id="894" loc="896">τὸν τυρὸν ἀδικεῖν ὅτι μόνος κατήσθιεν</TextUnit>
    <TextUnit id="895" loc="897">τὸν Σικελικόν. τίμημα κλῳὸς σύκινος.</TextUnit>
    <TextUnit id="896" loc="898">θάνατος μὲν οὖν κύνειος, ἢν ἅπαξ ἁλῷ.</TextUnit>
    <TextUnit id="897" loc="899">καὶ μὴν ὁ φεύγων οὑτοσὶ Λάβης πάρα.</TextUnit>
    <TextUnit id="898" loc="900">ὦ μιαρὸς οὗτος: ὡς δὲ καὶ κλέπτον βλέπει,</TextUnit>
    <TextUnit id="899" loc="901">οἷον σεσηρὼς ἐξαπατήσειν μ' οἴεται.</TextUnit>
    <TextUnit id="900" loc="902">ποῦ δ' ἔσθ' ὁ διώκων, ὁ Κυδαθηναιεὺς κύων;</TextUnit>
    <TextUnit id="901" loc="903">αὗ αὗ. πάρεστιν οὗτος.   ἕτερος οὗτος αὖ Λάβης.</TextUnit>
    <TextUnit id="902" loc="904">ἀγαθός γ' ὑλακτεῖν καὶ διαλείχειν τὰς χύτρας.</TextUnit>
    <TextUnit id="903" loc="905">σίγα, κάθιζε: σὺ δ' ἀναβὰς κατηγόρει.</TextUnit>
    <TextUnit id="904" loc="906">φέρε νυν ἅμα τήνδ' ἐγχεάμενος κἀγὼ ῥοφῶ.</TextUnit>
    <TextUnit id="905" loc="907">τῆς μὲν γραφῆς ἠκούσαθ' ἣν ἐγραψάμην</TextUnit>
    <TextUnit id="906" loc="908">ἄνδρες δικασταὶ τουτονί. δεινότατα γὰρ</TextUnit>
    <TextUnit id="907" loc="909">ἔργων δέδρακε κἀμὲ καὶ τὸ ῥυππαπαῖ.</TextUnit>
    <TextUnit id="908" loc="910">ἀποδρὰς γὰρ ἐς τὴν γωνίαν τυρὸν πολὺν</TextUnit>
    <TextUnit id="909" loc="911">κατεσικέλιζε κἀνέπλητ' ἐν τῷ σκότῳ —</TextUnit>
    <TextUnit id="910" loc="912">νὴ τὸν Δί' ἀλλὰ δῆλός ἐστ': ἔμοιγέ τοι</TextUnit>
    <TextUnit id="911" loc="913">τυροῦ κάκιστον ἀρτίως ἐνήρυγεν</TextUnit>
    <TextUnit id="912" loc="914">ὁ βδελυρὸς οὗτος.   κοὐ μετέδωκ' αἰτοῦντί μοι.</TextUnit>
    <TextUnit id="913" loc="915">καίτοι τίς ὑμᾶς εὖ ποιεῖν δυνήσεται,</TextUnit>
    <TextUnit id="914" loc="916">ἢν μή τι κἀμοί τις προβάλλῃ τῷ κυνί;</TextUnit>
    <TextUnit id="915" loc="917">οὐδὲν μετέδωκεν οὐδὲ τῷ κοινῷ γ' ἐμοί.</TextUnit>
    <TextUnit id="916" loc="918">θερμὸς γὰρ ἁνὴρ οὐδὲν ἧττον τῆς φακῆς.</TextUnit>
    <TextUnit id="917" loc="919">πρὸς τῶν θεῶν μὴ προκαταγίγνωσκ' ὦ πάτερ,</TextUnit>
    <TextUnit id="918" loc="920">πρὶν ἄν γ' ἀκούσῃς ἀμφοτέρων.   ἀλλ' ὦγαθὲ</TextUnit>
    <TextUnit id="919" loc="921">τὸ πρᾶγμα φανερόν ἐστιν: αὐτὸ γὰρ βοᾷ.</TextUnit>
    <TextUnit id="920" loc="922">μή νυν ἀφῆτέ γ' αὐτόν, ὡς ὄντ' αὖ πολὺ</TextUnit>
    <TextUnit id="921" loc="923">κυνῶν ἁπάντων ἄνδρα μονοφαγίστατον,</TextUnit>
    <TextUnit id="922" loc="924">ὅστις περιπλεύσας τὴν θυείαν ἐν κύκλῳ</TextUnit>
    <TextUnit id="923" loc="925">ἐκ τῶν πόλεων τὸ σκῖρον ἐξεδήδοκεν.</TextUnit>
    <TextUnit id="924" loc="926">ἐμοὶ δέ γ' οὐκ ἔστ' οὐδὲ τὴν ὑδρίαν πλάσαι.</TextUnit>
    <TextUnit id="925" loc="927">πρὸς ταῦτα τοῦτον κολάσατ': οὐ γὰρ ἄν ποτε</TextUnit>
    <TextUnit id="926" loc="928">τρέφειν δύναιτ' ἂν μία λόχμη κλέπτα δύο:</TextUnit>
    <TextUnit id="927" loc="929">ἵνα μὴ κεκλάγγω διὰ κενῆς ἄλλως ἐγώ:</TextUnit>
    <TextUnit id="928" loc="930">ἐὰν δὲ μή, τὸ λοιπὸν οὐ κεκλάγξομαι.</TextUnit>
    <TextUnit id="929" loc="931">ἰοὺ ἰού.</TextUnit>
    <TextUnit id="930" loc="932">ὅσας κατηγόρησε τὰς πανουργίας.</TextUnit>
    <TextUnit id="931" loc="933">κλέπτον τὸ χρῆμα τἀνδρός: οὐ καὶ σοὶ δοκεῖ</TextUnit>
    <TextUnit id="932" loc="934">ὦλεκτρυόν; νὴ τὸν Δί' ἐπιμύει γέ τοι.</TextUnit>
    <TextUnit id="933" loc="935">ὁ θεσμοθέτης: ποῦ 'σθ' οὗτος; ἀμίδα μοι δότω.</TextUnit>
    <TextUnit id="934" loc="936">αὐτὸς καθελοῦ: τοὺς μάρτυρας γὰρ ἐσκαλῶ.</TextUnit>
    <TextUnit id="935" loc="937">Λάβητι μάρτυρας παρεῖναι τρύβλιον</TextUnit>
    <TextUnit id="936" loc="938">δοίδυκα τυρόκνηστιν ἐσχάραν χύτραν,</TextUnit>
    <TextUnit id="937" loc="939">καὶ τἄλλα, τὰ σκεύη τὰ προσκεκαυμένα.</TextUnit>
    <TextUnit id="938" loc="940">ἀλλ' ἔτι σύ γ' οὐρεῖς καὶ καθίζεις οὐδέπω;</TextUnit>
    <TextUnit id="939" loc="941">τοῦτον δέ γ' οἶμ' ἐγὼ χεσεῖσθαι τήμερον.</TextUnit>
    <TextUnit id="940" loc="942">οὐκ αὖ σὺ παύσει χαλεπὸς ὢν καὶ δύσκολος,</TextUnit>
    <TextUnit id="941" loc="943">καὶ ταῦτα τοῖς φεύγουσιν, ἀλλ' ὀδὰξ ἔχει;</TextUnit>
    <TextUnit id="942" loc="944">ἀνάβαιν', ἀπολογοῦ. τί σεσιώπηκας; λέγε.</TextUnit>
    <TextUnit id="943" loc="945">ἀλλ' οὐκ ἔχειν οὗτός γ' ἔοικεν ὅ τι λέγῃ.</TextUnit>
    <TextUnit id="944" loc="946">οὔκ, ἀλλ' ἐκεῖνό μοι δοκεῖ πεπονθέναι,</TextUnit>
    <TextUnit id="945" loc="947">ὅπερ ποτὲ φεύγων ἔπαθε καὶ Θουκυδίδης:</TextUnit>
    <TextUnit id="946" loc="948">ἀπόπληκτος ἐξαίφνης ἐγένετο τὰς γνάθους.</TextUnit>
    <TextUnit id="947" loc="949">πάρεχ' ἐκποδών. ἐγὼ γὰρ ἀπολογήσομαι.</TextUnit>
    <TextUnit id="948" loc="950">χαλεπὸν μὲν ὦνδρες ἐστὶ διαβεβλημένου</TextUnit>
    <TextUnit id="949" loc="951">ὑπεραποκρίνεσθαι κυνός, λέξω δ' ὅμως.</TextUnit>
    <TextUnit id="950" loc="952">ἀγαθὸς γάρ ἐστι καὶ διώκει τοὺς λύκους.</TextUnit>
    <TextUnit id="951" loc="953">κλέπτης μὲν οὖν οὗτός γε καὶ ξυνωμότης.</TextUnit>
    <TextUnit id="952" loc="954">μὰ Δί' ἀλλ' ἄριστός ἐστι τῶν νυνὶ κυνῶν</TextUnit>
    <TextUnit id="953" loc="955">οἷός τε πολλοῖς προβατίοις ἐφεστάναι.</TextUnit>
    <TextUnit id="954" loc="956">τί οὖν ὄφελος, τὸν τυρὸν εἰ κατεσθίει;</TextUnit>
    <TextUnit id="955" loc="957">ὅ τι; σοῦ προμάχεται καὶ φυλάττει τὴν θύραν</TextUnit>
    <TextUnit id="956" loc="958">καὶ τἄλλ' ἄριστός ἐστιν: εἰ δ' ὑφείλετο,</TextUnit>
    <TextUnit id="957" loc="959">ξύγγνωθι. κιθαρίζειν γὰρ οὐκ ἐπίσταται.</TextUnit>
    <TextUnit id="958" loc="960">ἐγὼ δ' ἐβουλόμην ἂν οὐδὲ γράμματα,</TextUnit>
    <TextUnit id="959" loc="961">ἵνα μὴ κακουργῶν ἐνέγραφ' ἡμῖν τὸν λόγον.</TextUnit>
    <TextUnit id="960" loc="962">ἄκουσον ὦ δαιμόνιέ μου τῶν μαρτύρων.</TextUnit>
    <TextUnit id="961" loc="963">ἀνάβηθι τυρόκνηστι καὶ λέξον μέγα:</TextUnit>
    <TextUnit id="962" loc="964">σὺ γὰρ ταμιεύους' ἔτυχες. ἀπόκριναι σαφῶς,</TextUnit>
    <TextUnit id="963" loc="965">εἰ μὴ κατέκνησας τοῖς στρατιώταις ἅλαβες.</TextUnit>
    <TextUnit id="964" loc="966">φησὶ κατακνῆσαι.   νὴ Δί' ἀλλὰ ψεύδεται.</TextUnit>
    <TextUnit id="965" loc="967">ὦ δαιμόνι' ἐλέει ταλαιπωρουμένους.</TextUnit>
    <TextUnit id="966" loc="968">οὗτος γὰρ ὁ Λάβης καὶ τραχήλι' ἐσθίει</TextUnit>
    <TextUnit id="967" loc="969">καὶ τὰς ἀκάνθας, κοὐδέποτ' ἐν ταὐτῷ μένει.</TextUnit>
    <TextUnit id="968" loc="970">ὁ δ' ἕτερος οἷός ἐστιν οἰκουρὸς μόνον.</TextUnit>
    <TextUnit id="969" loc="971">αὐτοῦ μένων γὰρ ἅττ' ἂν εἴσω τις φέρῃ</TextUnit>
    <TextUnit id="970" loc="972">τούτων μεταιτεῖ τὸ μέρος: εἰ δὲ μή, δάκνει.</TextUnit>
    <TextUnit id="971" loc="973">αἰβοῖ. τί κακόν ποτ' ἔσθ' ὅτῳ μαλάττομαι;</TextUnit>
    <TextUnit id="972" loc="974">κακόν τι περιβαίνει με κἀναπείθομαι.</TextUnit>
    <TextUnit id="973" loc="975">ἴθ' ἀντιβολῶ ς': οἰκτίρατ' αὐτὸν ὦ πάτερε,</TextUnit>
    <TextUnit id="974" loc="976">καὶ μὴ διαφθείρητε. ποῦ τὰ παιδία;</TextUnit>
    <TextUnit id="975" loc="977">ἀναβαίνετ' ὦ πόνηρα καὶ κνυζούμενα</TextUnit>
    <TextUnit id="976" loc="978">αἰτεῖτε κἀντιβολεῖτε καὶ δακρύετε.</TextUnit>
    <TextUnit id="977" loc="979">κατάβα κατάβα κατάβα κατάβα.   καταβήσομαι.</TextUnit>
    <TextUnit id="978" loc="980">καίτοι τὸ κατάβα τοῦτο πολλοὺς δὴ πάνυ</TextUnit>
    <TextUnit id="979" loc="981">ἐξηπάτηκεν. ἀτὰρ ὅμως καταβήσομαι.</TextUnit>
    <TextUnit id="980" loc="982">ἐς κόρακας. ὡς οὐκ ἀγαθόν ἐστι τὸ ῥοφεῖν.</TextUnit>
    <TextUnit id="981" loc="983">ἐγὼ γὰρ ἀπεδάκρυσα νῦν γνώμην ἐμὴν</TextUnit>
    <TextUnit id="982" loc="984">οὐδέν ποτ' ἀλλ' ἢ τῆς φακῆς ἐμπλήμενος.</TextUnit>
    <TextUnit id="983" loc="985">οὔκουν ἀποφεύγει δῆτα;   χαλεπὸν εἰδέναι.</TextUnit>
    <TextUnit id="984" loc="986">ἴθ' ὦ πατρίδιον ἐπὶ τὰ βελτίω τρέπου.</TextUnit>
    <TextUnit id="985" loc="987">τηνδὶ λαβὼν τὴν ψῆφον ἐπὶ τὸν ὕστερον</TextUnit>
    <TextUnit id="986" loc="988">μύσας παρᾷξον κἀπόλυσον ὦ πάτερ.</TextUnit>
    <TextUnit id="987" loc="989">οὐ δῆτα: κιθαρίζειν γὰρ οὐκ ἐπίσταμαι.</TextUnit>
    <TextUnit id="988" loc="990">φέρε νύν σε τῃδὶ τὴν ταχίστην περιάγω.</TextUnit>
    <TextUnit id="989" loc="991">ὅδ' ἔσθ' ὁ πρότερος;   οὗτος:   αὕτη 'νταῦθ' ἔνι.</TextUnit>
    <TextUnit id="990" loc="992">ἐξηπάτηται κἀπολέλυκεν οὐχ ἑκών.</TextUnit>
    <TextUnit id="991" loc="993">φέρ' ἐξεράσω.   πῶς ἄρ' ἠγωνίσμεθα;</TextUnit>
    <TextUnit id="992" loc="994">δείξειν ἔοικεν. ἐκπέφευγας ὦ Λάβης.</TextUnit>
    <TextUnit id="993" loc="995">πάτερ πάτερ τί πέπονθας; οἴμοι: ποῦ 'σθ' ὕδωρ;</TextUnit>
    <TextUnit id="994" loc="996">ἔπαιρε σαυτόν.   εἰπέ νυν ἐκεῖνό μοι,</TextUnit>
    <TextUnit id="995" loc="997">ὄντως ἀπέφυγε;   νὴ Δί':   οὐδέν εἰμ' ἄρα.</TextUnit>
    <TextUnit id="996" loc="998">μὴ φροντίσῃς ὦ δαιμόνι': ἀλλ' ἀνίστασο.</TextUnit>
    <TextUnit id="997" loc="999">πῶς οὖν ἐμαυτῷ τοῦτ' ἐγὼ ξυνείσομαι,</TextUnit>
    <TextUnit id="998" loc="1000">φεύγοντ' ἀπολύσας ἄνδρα; τί ποτε πείσομαι;</TextUnit>
    <TextUnit id="999" loc="1001">ἀλλ' ὦ πολυτίμητοι θεοὶ ξύγγνωτέ μοι:</TextUnit>
    <TextUnit id="1000" loc="1002">ἄκων γὰρ αὔτ' ἔδρασα κοὐ τοὐμοῦ τρόπου.</TextUnit>
    <TextUnit id="1001" loc="1003">καὶ μηδὲν ἀγανάκτει γ'. ἐγὼ γάρ ς' ὦ πάτερ</TextUnit>
    <TextUnit id="1002" loc="1004">θρέψω καλῶς, ἄγων μετ' ἐμαυτοῦ πανταχοῖ,</TextUnit>
    <TextUnit id="1003" loc="1005">ἐπὶ δεῖπνον, ἐς ξυμπόσιον, ἐπὶ θεωρίαν,</TextUnit>
    <TextUnit id="1004" loc="1006">ὥσθ' ἡδέως διάγειν σε τὸν λοιπὸν χρόνον:</TextUnit>
    <TextUnit id="1005" loc="1007">κοὐκ ἐγχανεῖταί ς' ἐξαπατῶν ̔Υπέρβολος.</TextUnit>
    <TextUnit id="1006" loc="1008">ἀλλ' εἰσίωμεν.   ταῦτά νυν, εἴπερ δοκεῖ.</TextUnit>
    <TextUnit id="1007" loc="1009">ἀλλ' ἴτε χαίροντες ὅποι βούλεσθ'.</TextUnit>
    <TextUnit id="1008" loc="1010">ὑμεῖς δὲ τέως ὦ μυριάδες ἀναρίθμητοι,</TextUnit>
    <TextUnit id="1009" loc="1011">νῦν τὰ μέλλοντ' εὖ λέγεσθαι</TextUnit>
    <TextUnit id="1010" loc="1012">μὴ πέσῃ φαύλως χαμᾶζ'</TextUnit>
    <TextUnit id="1011" loc="1013">εὐλαβεῖσθε. τοῦτο γὰρ σκαιῶν θεατῶν</TextUnit>
    <TextUnit id="1012" loc="1014">ἐστὶ πάσχειν, κοὐ πρὸς ὑμῶν.</TextUnit>
    <TextUnit id="1013" loc="1015">νῦν αὖτε λεῲ προσέχετε τὸν νοῦν, εἴπερ καθαρόν τι φιλεῖτε.</TextUnit>
    <TextUnit id="1014" loc="1016">μέμψασθαι γὰρ τοῖσι θεαταῖς ὁ ποιητὴς νῦν ἐπιθυμεῖ.</TextUnit>
    <TextUnit id="1015" loc="1017">ἀδικεῖσθαι γάρ φησιν πρότερος πόλλ' αὐτοὺς εὖ πεποιηκώς,</TextUnit>
    <TextUnit id="1016" loc="1018">τὰ μὲν οὐ φανερῶς ἀλλ' ἐπικουρῶν κρύβδην ἑτέροισι ποιηταῖς,</TextUnit>
    <TextUnit id="1017" loc="1019">μιμησάμενος τὴν Εὐρυκλέους μαντείαν καὶ διάνοιαν,</TextUnit>
    <TextUnit id="1018" loc="1020">εἰς ἀλλοτρίας γαστέρας ἐνδὺς κωμῳδικὰ πολλὰ χέασθαι:</TextUnit>
    <TextUnit id="1019" loc="1021">μετὰ τοῦτο δὲ καὶ φανερῶς ἤδη κινδυνεύων καθ' ἑαυτόν,</TextUnit>
    <TextUnit id="1020" loc="1022">οὐκ ἀλλοτρίων ἀλλ' οἰκείων Μουσῶν στόμαθ' ἡνιοχήσας.</TextUnit>
    <TextUnit id="1021" loc="1023">ἀρθεὶς δὲ μέγας καὶ τιμηθεὶς ὡς οὐδεὶς πώποτ' ἐν ὑμῖν,</TextUnit>
    <TextUnit id="1022" loc="1024">οὐκ † ἐκτελέσαι † φησὶν ἐπαρθεὶς οὐδ' ὀγκῶσαι τὸ φρόνημα,</TextUnit>
    <TextUnit id="1023" loc="1025">οὐδὲ παλαίστρας περικωμάζειν πειρῶν: οὐδ' εἴ τις ἐραστὴς</TextUnit>
    <TextUnit id="1024" loc="1026">κωμῳδεῖσθαι παιδίχ' ἑαυτοῦ μισῶν ἔσπευσε πρὸς αὐτόν,</TextUnit>
    <TextUnit id="1025" loc="1027">οὐδενὶ πώποτέ φησι πιθέσθαι, γνώμην τιν' ἔχων ἐπιεικῆ,</TextUnit>
    <TextUnit id="1026" loc="1028">ἵνα τὰς Μούσας αἷσιν χρῆται μὴ προαγωγοὺς ἀποφήνῃ.</TextUnit>
    <TextUnit id="1027" loc="1029">οὐδ' ὅτε πρῶτόν γ' ἦρξε διδάσκειν, ἀνθρώποις φής' ἐπιθέσθαι,</TextUnit>
    <TextUnit id="1028" loc="1030">ἀλλ' ̔Ηρακλέους ὀργήν τιν' ἔχων τοῖσι μεγίστοις ἐπιχειρεῖν,</TextUnit>
    <TextUnit id="1029" loc="1031">θρασέως ξυστὰς εὐθὺς ἀπ' ἀρχῆς αὐτῷ τῷ καρχαρόδοντι,</TextUnit>
    <TextUnit id="1030" loc="1032">οὗ δεινόταται μὲν ἀπ' ὀφθαλμῶν Κύννης ἀκτῖνες ἔλαμπον,</TextUnit>
    <TextUnit id="1031" loc="1033">ἑκατὸν δὲ κύκλῳ κεφαλαὶ κολάκων οἰμωξομένων ἐλιχμῶντο</TextUnit>
    <TextUnit id="1032" loc="1034">περὶ τὴν κεφαλήν, φωνὴν δ' εἶχεν χαράδρας ὄλεθρον τετοκυίας,</TextUnit>
    <TextUnit id="1033" loc="1035">φώκης δ' ὀσμήν, Λαμίας ὄρχεις ἀπλύτους, πρωκτὸν δὲ καμήλου.</TextUnit>
    <TextUnit id="1034" loc="1036">τοιοῦτον ἰδὼν τέρας οὔ φησιν δείσας καταδωροδοκῆσαι,</TextUnit>
    <TextUnit id="1035" loc="1037">ἀλλ' ὑπὲρ ὑμῶν ἔτι καὶ νυνὶ πολεμεῖ: φησίν τε μετ' αὐτὸν</TextUnit>
    <TextUnit id="1036" loc="1038">τοῖς ἠπιάλοις ἐπιχειρῆσαι πέρυσιν καὶ τοῖς πυρετοῖσιν,</TextUnit>
    <TextUnit id="1037" loc="1039">οἳ τοὺς πατέρας τ' ἦγχον νύκτωρ καὶ τοὺς πάππους ἀπέπνιγον,</TextUnit>
    <TextUnit id="1038" loc="1040">κατακλινόμενοί τ' ἐπὶ ταῖς κοίταις ἐπὶ τοῖσιν ἀπράγμοσιν ὑμῶν</TextUnit>
    <TextUnit id="1039" loc="1041">ἀντωμοσίας καὶ προσκλήσεις καὶ μαρτυρίας συνεκόλλων,</TextUnit>
    <TextUnit id="1040" loc="1042">ὥστ' ἀναπηδᾶν δειμαίνοντας πολλοὺς ὡς τὸν πολέμαρχον.</TextUnit>
    <TextUnit id="1041" loc="1043">τοιόνδ' εὑρόντες ἀλεξίκακον τῆς χώρας τῆσδε καθαρτήν,</TextUnit>
    <TextUnit id="1042" loc="1044">πέρυσιν καταπροὔδοτε καινοτάταις σπείραντ' αὐτὸν διανοίαις,</TextUnit>
    <TextUnit id="1043" loc="1045">ἃς ὑπὸ τοῦ μὴ γνῶναι καθαρῶς ὑμεῖς ἐποιήσατ' ἀναλδεῖς:</TextUnit>
    <TextUnit id="1044" loc="1046">καίτοι σπένδων πόλλ' ἐπὶ πολλοῖς ὄμνυσιν τὸν Διόνυσον</TextUnit>
    <TextUnit id="1045" loc="1047">μὴ πώποτ' ἀμείνον' ἔπη τούτων κωμῳδικὰ μηδέν' ἀκοῦσαι.</TextUnit>
    <TextUnit id="1046" loc="1048">τοῦτο μὲν οὖν ἔσθ' ὑμῖν αἰσχρὸν τοῖς μὴ γνοῦσιν παραχρῆμα,</TextUnit>
    <TextUnit id="1047" loc="1049">ὁ δὲ ποιητὴς οὐδὲν χείρων παρὰ τοῖσι σοφοῖς νενόμισται,</TextUnit>
    <TextUnit id="1048" loc="1050">εἰ παρελαύνων τοὺς ἀντιπάλους τὴν ἐπίνοιαν ξυνέτριψεν.</TextUnit>
    <TextUnit id="1049" loc="1051">ἀλλὰ τὸ λοιπὸν τῶν ποιητῶν</TextUnit>
    <TextUnit id="1050" loc="1052">ὦ δαιμόνιοι τοὺς ζητοῦντας</TextUnit>
    <TextUnit id="1051" loc="1053">καινόν τι λέγειν κἀξευρίσκειν</TextUnit>
    <TextUnit id="1052" loc="1054">στέργετε μᾶλλον καὶ θεραπεύετε,</TextUnit>
    <TextUnit id="1053" loc="1055">καὶ τὰ νοήματα σῴζεσθ' αὐτῶν,</TextUnit>
    <TextUnit id="1054" loc="1056">ἐσβάλλετέ τ' ἐς τὰς κιβωτοὺς</TextUnit>
    <TextUnit id="1055" loc="1057">μετὰ τῶν μήλων. κἂν ταῦτα ποιῆθ',</TextUnit>
    <TextUnit id="1056" loc="1058">ὑμῖν δι' ἔτους τῶν ἱματίων</TextUnit>
    <TextUnit id="1057" loc="1059">ὀζήσει δεξιότητος.</TextUnit>
    <TextUnit id="1058" loc="1060">ὦ πάλαι ποτ' ὄντες ἡμεῖς ἄλκιμοι μὲν ἐν χοροῖς,</TextUnit>
    <TextUnit id="1059" loc="1061">ἄλκιμοι δ' ἐν μάχαις,</TextUnit>
    <TextUnit id="1060" loc="1062">καὶ κατ' αὐτὸ δὴ τοῦτο μόνον ἄνδρες ἀλκιμώτατοι:</TextUnit>
    <TextUnit id="1061" loc="1063">πρίν ποτ' ἦν πρὶν ταῦτα, νῦν δ'</TextUnit>
    <TextUnit id="1062" loc="1064">οἴχεται, κύκνου τ' ἔτι πολιώτεραι δὴ</TextUnit>
    <TextUnit id="1063" loc="1065">αἵδ' ἐπανθοῦσιν τρίχες.</TextUnit>
    <TextUnit id="1064" loc="1066">ἀλλὰ κἀκ τῶν λειψάνων δεῖ</TextUnit>
    <TextUnit id="1065" loc="1067">τῶνδε ῥώμην νεανικὴν σχεῖν:</TextUnit>
    <TextUnit id="1066" loc="1068">ὡς ἐγὼ τοὐμὸν νομίζω</TextUnit>
    <TextUnit id="1067" loc="1069">γῆρας εἶναι κρεῖττον ἢ πολλῶν</TextUnit>
    <TextUnit id="1068" loc="1070">κικίννους νεανιῶν καὶ σχῆμα κεὐρυπρωκτίαν.</TextUnit>
    <TextUnit id="1069" loc="1071">εἴ τις ὑμῶν ὦ θεαταὶ τὴν ἐμὴν ἰδὼν φύσιν</TextUnit>
    <TextUnit id="1070" loc="1072">εἶτα θαυμάζει μ' ὁρῶν μέσον διεσφηκωμένον,</TextUnit>
    <TextUnit id="1071" loc="1073">ἥτις ἡμῶν ἐστὶν ἡ 'πίνοια τῆς ἐγκεντρίδος,</TextUnit>
    <TextUnit id="1072" loc="1074">ῥᾳδίως ἐγὼ διδάξω, κἂν ἄμουσος ᾖ τὸ πρίν.</TextUnit>
    <TextUnit id="1073" loc="1075">ἐσμὲν ἡμεῖς, οἷς πρόσεστι τοῦτο τοὐρροπύγιον,</TextUnit>
    <TextUnit id="1074" loc="1076">̓Αττικοὶ μόνοι δικαίως ἐγγενεῖς αὐτόχθονες,</TextUnit>
    <TextUnit id="1075" loc="1077">ἀνδρικώτατον γένος καὶ πλεῖστα τήνδε τὴν πόλιν</TextUnit>
    <TextUnit id="1076" loc="1078">ὠφελῆσαν ἐν μάχαισιν, ἡνίκ' ἦλθ' ὁ βάρβαρος,</TextUnit>
    <TextUnit id="1077" loc="1079">τῷ καπνῷ τύφων ἅπασαν τὴν πόλιν καὶ πυρπολῶν,</TextUnit>
    <TextUnit id="1078" loc="1080">ἐξελεῖν ἡμῶν μενοινῶν πρὸς βίαν τἀνθρήνια.</TextUnit>
    <TextUnit id="1079" loc="1081">εὐθέως γὰρ ἐκδραμόντες ξὺν δορὶ ξὺν ἀσπίδι</TextUnit>
    <TextUnit id="1080" loc="1082">ἐμαχόμεσθ' αὐτοῖσι, θυμὸν ὀξίνην πεπωκότες,</TextUnit>
    <TextUnit id="1081" loc="1083">στὰς ἀνὴρ παρ' ἄνδρ', ὑπ' ὀργῆς τὴν χελύνην ἐσθίων:</TextUnit>
    <TextUnit id="1082" loc="1084">ὑπὸ δὲ τῶν τοξευμάτων οὐκ ἦν ἰδεῖν τὸν οὐρανόν.</TextUnit>
    <TextUnit id="1083" loc="1085">ἀλλ' ὅμως ἐωσάμεσθα ξὺν θεοῖς πρὸς ἑσπέραν.</TextUnit>
    <TextUnit id="1084" loc="1086">γλαῦξ γὰρ ἡμῶν πρὶν μάχεσθαι τὸν στρατὸν διέπτετο:</TextUnit>
    <TextUnit id="1085" loc="1087">εἶτα δ' εἱπόμεσθα θυννάζοντες ἐς τοὺς θυλάκους,</TextUnit>
    <TextUnit id="1086" loc="1088">οἱ δ' ἔφευγον τὰς γνάθους καὶ τὰς ὀφρῦς κεντούμενοι:</TextUnit>
    <TextUnit id="1087" loc="1089">ὥστε παρὰ τοῖς βαρβάροισι πανταχοῦ καὶ νῦν ἔτι</TextUnit>
    <TextUnit id="1088" loc="1090">μηδὲν ̓Αττικοῦ καλεῖσθαι σφηκὸς ἀνδρικώτερον.</TextUnit>
    <TextUnit id="1089" loc="1091">ἆρα δεινὸς ἦ τόθ' ὥστε πάντα μὴ δεδοικέναι,</TextUnit>
    <TextUnit id="1090" loc="1092">καὶ κατεστρεψάμην</TextUnit>
    <TextUnit id="1091" loc="1093">τοὺς ἐναντίους, πλέων ἐκεῖσε ταῖς τριήρεσιν;</TextUnit>
    <TextUnit id="1092" loc="1094">οὐ γὰρ ἦν ἡμῖν ὅπως</TextUnit>
    <TextUnit id="1093" loc="1095">ῥῆσιν εὖ λέξειν ἐμέλλομεν τότ', οὐδὲ</TextUnit>
    <TextUnit id="1094" loc="1096">συκοφαντήσειν τινὰ</TextUnit>
    <TextUnit id="1095" loc="1097">φροντίς, ἀλλ' ὅστις ἐρέτης ἔσοιτ'</TextUnit>
    <TextUnit id="1096" loc="1098">ἄριστος. τοιγαροῦν πολλὰς</TextUnit>
    <TextUnit id="1097" loc="1099">πόλεις Μήδων ἑλόντες αἰτιώτατοι φέρεσθαι</TextUnit>
    <TextUnit id="1098" loc="1100">τὸν φόρον δεῦρ' ἐσμέν, ὃν κλέπτουσιν</TextUnit>
    <TextUnit id="1099" loc="1101">οἱ νεώτεροι.</TextUnit>
    <TextUnit id="1100" loc="1102">πολλαχοῦ σκοποῦντες ἡμᾶς εἰς ἅπανθ' εὑρήσετε</TextUnit>
    <TextUnit id="1101" loc="1103">τοὺς τρόπους καὶ τὴν δίαιταν σφηξὶν ἐμφερεστάτους.</TextUnit>
    <TextUnit id="1102" loc="1104">πρῶτα μὲν γὰρ οὐδὲν ἡμῶν ζῷον ἠρεθισμένον</TextUnit>
    <TextUnit id="1103" loc="1105">μᾶλλον ὀξύθυμόν ἐστιν οὐδὲ δυσκολώτερον:</TextUnit>
    <TextUnit id="1104" loc="1106">εἶτα τἄλλ' ὅμοια πάντα σφηξὶ μηχανώμεθα.</TextUnit>
    <TextUnit id="1105" loc="1107">ξυλλεγέντες γὰρ καθ' ἑσμούς, ὡσπερεὶ τἀνθρήνια,</TextUnit>
    <TextUnit id="1106" loc="1108">οἱ μὲν ἡμῶν οὗπερ ἅρχων, οἱ δὲ παρὰ τοὺς ἕνδεκα,</TextUnit>
    <TextUnit id="1107" loc="1109">οἱ δ' ἐν ᾠδείῳ δικάζους', οἱ δὲ πρὸς τοῖς τειχίοις</TextUnit>
    <TextUnit id="1108" loc="1110">ξυμβεβυσμένοι πυκνόν, νεύοντες ἐς τὴν γῆν, μόλις</TextUnit>
    <TextUnit id="1109" loc="1111">ὥσπερ οἱ σκώληκες ἐν τοῖς κυττάροις κινούμενοι.</TextUnit>
    <TextUnit id="1110" loc="1112">ἔς τε τὴν ἄλλην δίαιτάν ἐσμεν εὐπορώτατοι.</TextUnit>
    <TextUnit id="1111" loc="1113">πάντα γὰρ κεντοῦμεν ἄνδρα κἀκπορίζομεν βίον.</TextUnit>
    <TextUnit id="1112" loc="1114">ἀλλὰ γὰρ κηφῆνες ἡμῖν εἰσιν ἐγκαθήμενοι</TextUnit>
    <TextUnit id="1113" loc="1115">οὐκ ἔχοντες κέντρον, οἳ μένοντες ἡμῶν τοῦ φόρου</TextUnit>
    <TextUnit id="1114" loc="1116">τὸν πόνον κατεσθίουσιν, οὐ ταλαιπωρούμενοι.</TextUnit>
    <TextUnit id="1115" loc="1117">τοῦτο δ' ἔστ' ἄλγιστον ἡμῖν, ἤν τις ἀστράτευτος ὢν</TextUnit>
    <TextUnit id="1116" loc="1118">ἐκροφῇ τὸν μισθὸν ἡμῶν, τῆσδε τῆς χώρας ὕπερ</TextUnit>
    <TextUnit id="1117" loc="1119">μήτε κώπην μήτε λόγχην μήτε φλύκταιναν λαβών.</TextUnit>
    <TextUnit id="1118" loc="1120">ἀλλ' ἐμοὶ δοκεῖ τὸ λοιπὸν τῶν πολιτῶν ἔμβραχυ</TextUnit>
    <TextUnit id="1119" loc="1121">ὅστις ἂν μὴ 'χῃ τὸ κέντρον, μὴ φέρειν τριώβολον.</TextUnit>
    <TextUnit id="1120" loc="1122">οὔτοι ποτὲ ζῶν τοῦτον ἀποδυθήσομαι,</TextUnit>
    <TextUnit id="1121" loc="1123">ἐπεὶ μόνος μ' ἔσωσε παρατεταγμένον,</TextUnit>
    <TextUnit id="1122" loc="1124">ὅθ' ὁ βορέας ὁ μέγας ἐπεστρατεύσατο.</TextUnit>
    <TextUnit id="1123" loc="1125">ἀγαθὸν ἔοικας οὐδὲν ἐπιθυμεῖν παθεῖν.</TextUnit>
    <TextUnit id="1124" loc="1126">μὰ τὸν Δί' οὐ γὰρ οὐδαμῶς μοι ξύμφορον.</TextUnit>
    <TextUnit id="1125" loc="1127">καὶ γὰρ πρότερον ἐπανθρακίδων ἐμπλήμενος</TextUnit>
    <TextUnit id="1126" loc="1128">ἀπέδωκ' ὀφείλων τῷ κναφεῖ τριώβολον.</TextUnit>
    <TextUnit id="1127" loc="1129">ἀλλ' οὖν πεπειράσθω γ', ἐπειδήπερ γ' ἅπαξ</TextUnit>
    <TextUnit id="1128" loc="1130">ἐμοὶ σεαυτὸν παραδέδωκας εὖ ποιεῖν.</TextUnit>
    <TextUnit id="1129" loc="1131">τί οὖν κελεύεις δρᾶν με;   τὸν τρίβων' ἄφες,</TextUnit>
    <TextUnit id="1130" loc="1132">τηνδὶ δὲ χλαῖναν ἀναβαλοῦ τριβωνικῶς.</TextUnit>
    <TextUnit id="1131" loc="1133">ἔπειτα παῖδας χρὴ φυτεύειν καὶ τρέφειν,</TextUnit>
    <TextUnit id="1132" loc="1134">ὅθ' οὑτοσί με νῦν ἀποπνῖξαι βούλεται;</TextUnit>
    <TextUnit id="1133" loc="1135">ἔχ' ἀναβαλοῦ τηνδὶ λαβὼν καὶ μὴ λάλει.</TextUnit>
    <TextUnit id="1134" loc="1136">τουτὶ τὸ κακὸν τί ἐστι πρὸς πάντων θεῶν;</TextUnit>
    <TextUnit id="1135" loc="1137">οἱ μὲν καλοῦσι Περσίδ' οἱ δὲ καυνάκην.</TextUnit>
    <TextUnit id="1136" loc="1138">ἐγὼ δὲ σισύραν ᾠόμην Θυμαιτίδα.</TextUnit>
    <TextUnit id="1137" loc="1139">κοὐ θαῦμά γ': ἐς Σάρδεις γὰρ οὐκ ἐλήλυθας.</TextUnit>
    <TextUnit id="1138" loc="1140">ἔγνως γὰρ ἄν: νῦν δ' οὐχὶ γιγνώσκεις.   ἐγώ;</TextUnit>
    <TextUnit id="1139" loc="1141">μὰ τὸν Δί' οὐ τοίνυν: ἀτὰρ δοκεῖ γέ μοι</TextUnit>
    <TextUnit id="1140" loc="1142">ἐοικέναι μάλιστα Μορύχου σάγματι.</TextUnit>
    <TextUnit id="1141" loc="1143">οὔκ, ἀλλ' ἐν ̓Εκβατάνοισι ταῦθ' ὑφαίνεται.</TextUnit>
    <TextUnit id="1142" loc="1144">ἐν ̓Εκβατάνοισι γίγνεται κρόκης χόλιξ;</TextUnit>
    <TextUnit id="1143" loc="1145">πόθεν ὦγάθ'; ἀλλὰ τοῦτο τοῖσι βαρβάροις</TextUnit>
    <TextUnit id="1144" loc="1146">ὑφαίνεται πολλαῖς δαπάναις. αὕτη γέ τοι</TextUnit>
    <TextUnit id="1145" loc="1147">ἐρίων τάλαντον καταπέπωκε ῥᾳδίως.</TextUnit>
    <TextUnit id="1146" loc="1148">οὔκουν ἐριώλην δῆτ' ἐχρῆν αὐτὴν καλεῖν</TextUnit>
    <TextUnit id="1147" loc="1149">δικαιότερον ἢ καυνάκην;   ἔχ' ὦγαθέ,</TextUnit>
    <TextUnit id="1148" loc="1150">καὶ στῆθ' ἀναμπισχόμενος.   οἴμοι δείλαιος:</TextUnit>
    <TextUnit id="1149" loc="1151">ὡς θερμὸν ἡ μιαρά τί μου κατήρυγεν.</TextUnit>
    <TextUnit id="1150" loc="1152">οὐκ ἀναβαλεῖ;   μὰ Δί' οὐκ ἔγωγ'. ἀλλ' ὦγαθέ,</TextUnit>
    <TextUnit id="1151" loc="1153">εἴπερ γ' ἀνάγκη, κρίβανόν μ' ἀμπίσχετε.</TextUnit>
    <TextUnit id="1152" loc="1154">φέρ' ἀλλ' ἐγώ σε περιβαλῶ: σὺ δ' οὖν ἴθι.</TextUnit>
    <TextUnit id="1153" loc="1155">παράθου γε μέντοι καὶ κρεάγραν.   τιὴ τί δή;</TextUnit>
    <TextUnit id="1154" loc="1156">ἵν' ἐξέλῃς με πρὶν διερρυηκέναι.</TextUnit>
    <TextUnit id="1155" loc="1157">ἄγε νυν ὑπολύου τὰς καταράτους ἐμβάδας,</TextUnit>
    <TextUnit id="1156" loc="1158">τασδὶ δ' ἀνύσας † ὑπόδυθι † τὰς Λακωνικάς.</TextUnit>
    <TextUnit id="1157" loc="1159">ἐγὼ γὰρ ἂν τλαίην ὑποδήσασθαί ποτε</TextUnit>
    <TextUnit id="1158" loc="1160">ἐχθρῶν παρ' ἀνδρῶν δυσμενῆ καττύματα;</TextUnit>
    <TextUnit id="1159" loc="1161">ἔνθες ποτ' ὦ τᾶν κἀπόβαιν' ἐρρωμένως</TextUnit>
    <TextUnit id="1160" loc="1162">ἐς τὴν Λακωνικὴν ἀνύσας.   ἀκικεῖς γέ με</TextUnit>
    <TextUnit id="1161" loc="1163">ἐς τὴν πολεμίαν ἀποβιβάζων τὸν πόδα.</TextUnit>
    <TextUnit id="1162" loc="1164">φέρε καὶ τὸν ἕτερον.   μηδαμῶς τοῦτόν γ', ἐπεὶ</TextUnit>
    <TextUnit id="1163" loc="1165">πάνυ μισολάκων αὐτοῦ 'στιν εἷς τῶν δακτύλων.</TextUnit>
    <TextUnit id="1164" loc="1166">οὐκ ἔστι παρὰ ταῦτ' ἄλλα.   κακοδαίμων ἐγώ,</TextUnit>
    <TextUnit id="1165" loc="1167">ὅστις ἐπὶ γήρως χίμετλον οὐδὲν λήψομαι.</TextUnit>
    <TextUnit id="1166" loc="1168">ἄνυσόν ποθ' ὑποδησάμενος: εἶτα πλουσίως</TextUnit>
    <TextUnit id="1167" loc="1169">ὡδὶ προβὰς τρυφερόν τι διασαλακώνισον.</TextUnit>
    <TextUnit id="1168" loc="1170">ἰδού. θεῶ τὸ σχῆμα, καὶ σκέψαι μ' ὅτῳ</TextUnit>
    <TextUnit id="1169" loc="1171">μάλιστ' ἔοικα τὴν βάδισιν τῶν πλουσίων.</TextUnit>
    <TextUnit id="1170" loc="1172">ὅτῳ; Δοθιῆνι σκόροδον ἠμφιεσμένῳ.</TextUnit>
    <TextUnit id="1171" loc="1173">καὶ μὴν προθυμοῦμαί γε σαυλοπρωκτιᾶν.</TextUnit>
    <TextUnit id="1172" loc="1174">ἄγε νυν, ἐπιστήσει λόγους σεμνοὺς λέγειν</TextUnit>
    <TextUnit id="1173" loc="1175">ἀνδρῶν παρόντων πολυμαθῶν καὶ δεξιῶν;</TextUnit>
    <TextUnit id="1174" loc="1176">ἔγωγε.   τίνα δῆτ' ἂν λέγοις;   πολλοὺς πάνυ.</TextUnit>
    <TextUnit id="1175" loc="1177">πρῶτον μὲν ὡς ἡ Λάμι' ἁλοῦς' ἐπέρδετο,</TextUnit>
    <TextUnit id="1176" loc="1178">ἔπειτα δ' ὡς ὁ Καρδοπίων τὴν μητέρα.</TextUnit>
    <TextUnit id="1177" loc="1179">μή 'μοί γε μύθους, ἀλλὰ τῶν ἀνθρωπίνων,</TextUnit>
    <TextUnit id="1178" loc="1180">οἵους λέγομεν μάλιστα τοὺς κατ' οἰκίαν.</TextUnit>
    <TextUnit id="1179" loc="1181">ἐγᾦδα τοίνυν τῶν γε πάνυ κατ' οἰκίαν</TextUnit>
    <TextUnit id="1180" loc="1182">ἐκεῖνον ὡς “οὕτω ποτ' ἦν μῦς καὶ γαλῆ.”</TextUnit>
    <TextUnit id="1181" loc="1183">ὦ σκαιὲ κἀπαίδευτε, Θεογένης ἔφη</TextUnit>
    <TextUnit id="1182" loc="1184">τῷ κοπρολόγῳ καὶ ταῦτα λοιδορούμενος,</TextUnit>
    <TextUnit id="1183" loc="1185">μῦς καὶ γαλᾶς μέλλεις λέγειν ἐν ἀνδράσιν;</TextUnit>
    <TextUnit id="1184" loc="1186">ποίους τινὰς δὲ χρὴ λέγειν;   μεγαλοπρεπεῖς,</TextUnit>
    <TextUnit id="1185" loc="1187">ὡς ξυνεθεώρεις ̓Ανδροκλεῖ καὶ Κλεισθένει.</TextUnit>
    <TextUnit id="1186" loc="1188">ἐγὼ δὲ τεθεώρηκα ποώποτ' οὐδαμοῖ</TextUnit>
    <TextUnit id="1187" loc="1189">πλὴν ἐς Πάρον, καὶ ταῦτα δὔ ὀβολὼ φέρων.</TextUnit>
    <TextUnit id="1188" loc="1190">ἀλλ' οὖν λέγειν χρή ς' ὡς ἐμάχετό γ' αὐτίκα</TextUnit>
    <TextUnit id="1189" loc="1191">̓Εφουδίων παγκράτιον ̓Ασκώνδᾳ καλῶς,</TextUnit>
    <TextUnit id="1190" loc="1192">ἤδη γέρων ὢν καὶ πολιός, ἔχων δέ τοι</TextUnit>
    <TextUnit id="1191" loc="1193">πλευρὰν βαθυτάτην καὶ χέρας καὶ λαγόνα καὶ</TextUnit>
    <TextUnit id="1192" loc="1194">θώρακ' ἄριστον.   παῦε παῦ', οὐδὲν λέγεις.</TextUnit>
    <TextUnit id="1193" loc="1195">πῶς ἂν μαχέσαιτο παγκράτιον θώρακ' ἔχων;</TextUnit>
    <TextUnit id="1194" loc="1196">οὕτω διηγεῖσθαι νομίζους' οἱ σοφοί.</TextUnit>
    <TextUnit id="1195" loc="1197">ἀλλ' ἕτερον εἰπέ μοι: παρ' ἀνδράσι ξένοις</TextUnit>
    <TextUnit id="1196" loc="1198">πίνων σεαυτοῦ ποῖον ἂν λέξαι δοκεῖς</TextUnit>
    <TextUnit id="1197" loc="1199">ἐπὶ νεότητος ἔργον ἀνδρικώτατον;</TextUnit>
    <TextUnit id="1198" loc="1200">ἐκεῖν' ἐκεῖν' ἀνδρειότατόν γε τῶν ἐμῶν,</TextUnit>
    <TextUnit id="1199" loc="1201">ὅτ' ̓Εργασίωνος τὰς χάρακας ὑφειλόμην.</TextUnit>
    <TextUnit id="1200" loc="1202">ἀπολεῖς με. ποίας χάρακας; ἀλλ' ὡς ἢ κάπρον</TextUnit>
    <TextUnit id="1201" loc="1203">ἐδιώκαθές ποτ' ἢ λαγών, ἢ λαμπάδα</TextUnit>
    <TextUnit id="1202" loc="1204">ἔδραμες, ἀνευρὼν ὅ τι νεανικώτατον.</TextUnit>
    <TextUnit id="1203" loc="1205">ἐγᾦδα τοίνυν τό γε νεανικώτατον:</TextUnit>
    <TextUnit id="1204" loc="1206">ὅτε τὸν δρομέα Φάυλλον ὢν βούπαις ἔτι</TextUnit>
    <TextUnit id="1205" loc="1207">εἶλον διώκων λοιδορίας ψήφοιν δυοῖν.</TextUnit>
    <TextUnit id="1206" loc="1208">παὖ: ἀλλὰ δευρὶ κατακλινεὶς προσμάνθανε</TextUnit>
    <TextUnit id="1207" loc="1209">ξυμποτικὸς εἶναι καὶ ξυνουσιαστικός.</TextUnit>
    <TextUnit id="1208" loc="1210">πῶς οὖν κατακλινῶ; φράζ' ἀνύσας.   εὐσχημόνως.</TextUnit>
    <TextUnit id="1209" loc="1211">ὡδὶ κελεύεις κατακλινῆναι;   μηδαμῶς.</TextUnit>
    <TextUnit id="1210" loc="1212">πῶς δαί;   τὰ γόνατ' ἔκτεινε καὶ γυμναστικῶς</TextUnit>
    <TextUnit id="1211" loc="1213">ὑγρὸν χύτλασον σεαυτὸν ἐν τοῖς στρώμασιν.</TextUnit>
    <TextUnit id="1212" loc="1214">ἔπειτ' ἐπαίνεσόν τι τῶν χαλκωμάτων,</TextUnit>
    <TextUnit id="1213" loc="1215">ὀροφὴν θέασαι, κρεκάδι' αὐλῆς θαύμασον:</TextUnit>
    <TextUnit id="1214" loc="1216">ὕδωρ κατὰ χειρός: τὰς τραπέζας ἐσφέρειν:</TextUnit>
    <TextUnit id="1215" loc="1217">δειπνοῦμεν: ἀπονενίμμεθ': ἤδη σπένδομεν.</TextUnit>
    <TextUnit id="1216" loc="1218">πρὸς τῶν θεῶν ἐνύπνιον ἑστιώμεθα;</TextUnit>
    <TextUnit id="1217" loc="1219">αὑλητρὶς ἐνεφύσησεν: οἱ δὲ συμπόται</TextUnit>
    <TextUnit id="1218" loc="1220">εἰσὶν Θέωρος Αἰσχίνης Φᾶνος Κλέων,</TextUnit>
    <TextUnit id="1219" loc="1221">ξένος τις ἕτερος πρὸς κεφαλῆς ̓Ακέστορος.</TextUnit>
    <TextUnit id="1220" loc="1222">τούτοις ξυνὼν τὰ σκόλι' ὅπως δέξει καλῶς.</TextUnit>
    <TextUnit id="1221" loc="1223">ἄληθες; ὡς οὐδεὶς Διακρίων δέξεται.</TextUnit>
    <TextUnit id="1222" loc="1224">ἐγὼ εἴσομαι: καὶ δὴ γάρ εἰμ' ἐγὼ Κλέων,</TextUnit>
    <TextUnit id="1223" loc="1225">ᾄδω δὲ πρῶτος ̔Αρμοδίου: δέξαι δὲ σύ.</TextUnit>
    <TextUnit id="1224" loc="1226">“οὐδεὶς πώποτ' ἀνὴρ ἔγεντ' ̓Αθήναις”—</TextUnit>
    <TextUnit id="1225" loc="1227">οὐχ οὕτω γε πανοῦργος οὐδὲ κλέπτης.</TextUnit>
    <TextUnit id="1226" loc="1228">τουτὶ σὺ δράσεις; παραπολεῖ βοώμενος:</TextUnit>
    <TextUnit id="1227" loc="1229">φήσει γὰρ ἐξολεῖν σε καὶ διαφθερεῖν</TextUnit>
    <TextUnit id="1228" loc="1230">καὶ τῆσδε τῆς γῆς ἐξελᾶν.   ἐγὼ δέ γε,</TextUnit>
    <TextUnit id="1229" loc="1231">ἐὰν ἀπειλῇ, νὴ Δί' ἕτερ' ἀντᾴσομαι:</TextUnit>
    <TextUnit id="1230" loc="1232">“ὦνθρωφ', οὖτος ὁ μαιόμενος τὸ μέγα κράτος,</TextUnit>
    <TextUnit id="1231" loc="1235">ἀντρέψεις ἔτι τὰν πόλιν: ἁ δ' ἔχεται ῥοπᾶς.”</TextUnit>
    <TextUnit id="1232" loc="1236">τί δ' ὅταν Θέωρος πρὸς ποδῶν κατακείμενος</TextUnit>
    <TextUnit id="1233" loc="1237">ᾄδῃ Κλέωνος λαβόμενος τῆς δεξιᾶς:</TextUnit>
    <TextUnit id="1234" loc="1238">“̓Αδμήτου λόγον ὦταῖρε μαθὼν τοὺς ἀγαθοὺς φίλει.”</TextUnit>
    <TextUnit id="1235" loc="1240">τούτῳ τί λέξεις σκόλιον;   ᾠδικῶς ἐγώ.</TextUnit>
    <TextUnit id="1236" loc="1241">“οὐκ ἔστιν ἀλωπεκίζειν,</TextUnit>
    <TextUnit id="1237" loc="1242">οὐδ' ἀμφοτέροισι γίγνεσθαι φίλον.”</TextUnit>
    <TextUnit id="1238" loc="1243">μετὰ τοῦτον Αἰσχίνης ὁ Σέλλου δέξεται,</TextUnit>
    <TextUnit id="1239" loc="1244">ἀυὴρ σοφὸς καὶ μουσικός, κᾆτ' ᾄσεται:</TextUnit>
    <TextUnit id="1240" loc="1245">“χρήματα καὶ βίαν</TextUnit>
    <TextUnit id="1241" loc="1246">Κλειταγόρᾳ τε κἀμοὶ</TextUnit>
    <TextUnit id="1242" loc="1247">μετὰ Θετταλῶν”—</TextUnit>
    <TextUnit id="1243" loc="1248">πολλὰ δὴ διεκόμπασας σὺ κἀγώ.</TextUnit>
    <TextUnit id="1244" loc="1249">τουτὶ μὲν ἐπιεικῶς σύ γ' ἐξεπίστασαι:</TextUnit>
    <TextUnit id="1245" loc="1250">ὅπως δ' ἐπὶ δεῖπνον ἐς Φιλοκτήμονος ἴμεν.</TextUnit>
    <TextUnit id="1246" loc="1251">παῖ παῖ, τὸ δεῖπνον Χρυσὲ συσκεύαζε νῷν,</TextUnit>
    <TextUnit id="1247" loc="1252">ἵνα καὶ μεθυσθῶμεν διὰ χρόνου.   μηδαμῶς.</TextUnit>
    <TextUnit id="1248" loc="1253">κακὸν τὸ πίνειν: ἀπὸ γὰρ οἴνου γίγνεται</TextUnit>
    <TextUnit id="1249" loc="1254">καὶ θυροκοπῆσαι καὶ πατάξαι καὶ βαλεῖν,</TextUnit>
    <TextUnit id="1250" loc="1255">κἄπειτ' ἀποτίνειν ἀργύριον ἐκ κραιπάλης.</TextUnit>
    <TextUnit id="1251" loc="1256">οὔκ, ἢν ξυνῇς γ' ἀνδράσι καλοῖς τε κἀγαθοῖς.</TextUnit>
    <TextUnit id="1252" loc="1257">ἢ γὰρ παρῃτήσαντο τὸν πεπονθότα,</TextUnit>
    <TextUnit id="1253" loc="1258">ἢ λόγον ἔλεξας αὐτὸς ἀστεῖόν τινα,</TextUnit>
    <TextUnit id="1254" loc="1259">Αἰσωπικὸν γέλοιον ἢ Συβαριτικόν,</TextUnit>
    <TextUnit id="1255" loc="1260">ὧν ἔμαθες ἐν τῷ συμποσίῳ: κᾆτ' ἐς γέλων</TextUnit>
    <TextUnit id="1256" loc="1261">τὸ πρᾶγμ' ἔτρεψας, ὥστ' ἀφείς ς' ἀποιχεται.</TextUnit>
    <TextUnit id="1257" loc="1262">μαθητέον τἄρ' ἐστὶ πολλοὺς τῶν λόγων,</TextUnit>
    <TextUnit id="1258" loc="1263">εἴπερ ἀποτείσω μηδέν, ἤν τι δρῶ κακόν.</TextUnit>
    <TextUnit id="1259" loc="1264">ἄγε νυν ἴωμεν: μηδὲν ἡμᾶς ἰσχέτω.</TextUnit>
    <TextUnit id="1260" loc="1265">πολλάκις δὴ 'δοξ' ἐμαυτῷ δεξειὸς πεφυκέναι</TextUnit>
    <TextUnit id="1261" loc="1266">καὶ σκαιὸς οὐδεπώποτε:</TextUnit>
    <TextUnit id="1262" loc="1267">ἀλλ' ̓Αμυνίας ὁ Σέλλου μᾶλλον οὑκ τῶν Κρωβύλων,</TextUnit>
    <TextUnit id="1263" loc="1268">οὗτος ὅν γ' ἐγώ ποτ' εἶδον ἀντὶ μήλου καὶ ῥοᾶς</TextUnit>
    <TextUnit id="1264" loc="1269">δειπνοῦντα μετὰ Λεωγόρου:</TextUnit>
    <TextUnit id="1265" loc="1270">πεινῇ γὰρ ᾗπερ ̓Αντιφῶν:</TextUnit>
    <TextUnit id="1266" loc="1271">ἀλλὰ πρεσβεύων γὰρ ἐς Φάρσαλον ᾤχετ', εἶτ' ἐκεῖ</TextUnit>
    <TextUnit id="1267" loc="1272">μόνος μόνοις</TextUnit>
    <TextUnit id="1268" loc="1273">τοῖς Πενέσταισι ξυνῆν τοῖς</TextUnit>
    <TextUnit id="1269" loc="1274">Θετταλῶν, αὐτὸς πενέστης ὢν ἔλαττων οὐδενός.</TextUnit>
    <TextUnit id="1270" loc="1275">ὦ μακάρι' Αὐτόμενες ὥς σε μακαρίζομεν,</TextUnit>
    <TextUnit id="1271" loc="1276">παῖδας ἐφύτευσας ὅτι χειροτεχνικωτάτους:</TextUnit>
    <TextUnit id="1272" loc="1277">πρῶτα μὲν ἅπασι φίλον ἄνδρα τε σοφώτατον,</TextUnit>
    <TextUnit id="1273" loc="1278">τὸν κιφαραοιδότατον, ᾧ χάρις ἐφέσπετο:</TextUnit>
    <TextUnit id="1274" loc="1279">τὸν δ' ὑποκριτὴν ἕτερον ἀργαλέον ὡς σοφόν:</TextUnit>
    <TextUnit id="1275" loc="1280">εἶτ' ̓Αριφράδην πολύ τι θυμοσοφικώτατον,</TextUnit>
    <TextUnit id="1276" loc="1281">ὅντινά ποτ' ὤμοσε μαθόντα παρὰ μηδενός,</TextUnit>
    <TextUnit id="1277" loc="1282">ἀλλ' ἀπὸ σοφῆς φύσεος αὐτόματον ἐκμαθεῖν</TextUnit>
    <TextUnit id="1278" loc="1283">γλωττοποιεῖν ἐς τὰ πορνεῖ' εἰσιόνθ' ἑκάστοτε.</TextUnit>
    <TextUnit id="1279" loc="1285">εἰσί τινες οἵ μ' ἔλεγον ὡς καταδιηλλάγην,</TextUnit>
    <TextUnit id="1280" loc="1285">ἡνίκα Κλέων μ' ὑπετάραττεν ἐπικείμενος</TextUnit>
    <TextUnit id="1281" loc="1286">† καί με κακίσταις † ἔκνισε: κᾆθ' ὅτ' ἀπεδειρόμην,</TextUnit>
    <TextUnit id="1282" loc="1287">οὑκτὸς ἐγέλων μέγα κεκραγότα θεώμενοι,</TextUnit>
    <TextUnit id="1283" loc="1288">οὐδὲν ἄρ' ἐμοῦ μέλον, ὅσον δὲ μόνον εἰδέναι</TextUnit>
    <TextUnit id="1284" loc="1289">σκωμμάτιον εἴποτέ τι θλιβόμενος ἐκβαλῶ.</TextUnit>
    <TextUnit id="1285" loc="1290">ταῦτα κατιδὼν ὑπό τι μικρὸν ἐπιθήκισα:</TextUnit>
    <TextUnit id="1286" loc="1291">εἶτα νῦν ἐξηπάτησεν ἡ χάραξ τὴν ἄμπελον.</TextUnit>
    <TextUnit id="1287" loc="1292">ἰὼ χελῶναι μακάριαι τοῦ δέρματος,</TextUnit>
    <TextUnit id="1288" loc="1293">καὶ τρὶς μακάριαι τοῦ 'πὶ ταῖς πλευραῖς τέγους.</TextUnit>
    <TextUnit id="1289" loc="1294">ὡς εὖ κατηρέψασθε καὶ νουβυστικῶς</TextUnit>
    <TextUnit id="1290" loc="1295">κεράμῳ τὸ νῶτον ὥστε τὰς πληγὰς στέγειν.</TextUnit>
    <TextUnit id="1291" loc="1296">ἐγὼ δ' ἀπόλωλα στιζόμενος βακτηρίᾳ.</TextUnit>
    <TextUnit id="1292" loc="1297">τί δ' ἔστιν ὦ παῖ; παῖδα γάρ, κἂν ᾖ γέρων,</TextUnit>
    <TextUnit id="1293" loc="1298">καλεῖν δίκαιον ὅστις ἂν πληγὰς λάβῃ.</TextUnit>
    <TextUnit id="1294" loc="1299">οὐ γὰρ ὁ γέρων ἀτηρότατον ἄρ' ἦν κακὸν</TextUnit>
    <TextUnit id="1295" loc="1300">καὶ τῶν ξυνόντων πολὺ παροινικώτατος;</TextUnit>
    <TextUnit id="1296" loc="1301">καίτοι παρῆν ̔́Ιππυλλος ̓Αντιφῶν Λύκων</TextUnit>
    <TextUnit id="1297" loc="1302">Λυσίστρατος Θούφραστος οἱ περὶ Φρύνιχον.</TextUnit>
    <TextUnit id="1298" loc="1303">τούτων ἁπάντων ἦν ὑβριστότατος μακρῷ.</TextUnit>
    <TextUnit id="1299" loc="1304">εὐθὺς γὰρ ὡς ἐνέπλητο πολλῶν κἀγαθῶν,</TextUnit>
    <TextUnit id="1300" loc="1305">ἐνήλατ' ἐσκίρτα 'πεπόρδει κατεγέλα</TextUnit>
    <TextUnit id="1301" loc="1306">ὥσπερ καχρύων ὀνίδιον εὐωχημένον</TextUnit>
    <TextUnit id="1302" loc="1307">κἄτυπτεν ἐμὲ νεανικῶς “παῖ παῖ” καλῶν.</TextUnit>
    <TextUnit id="1303" loc="1308">εἶτ' αὐτὸν ὡς εἶδ' ᾔκασεν Λυσίστρατος:</TextUnit>
    <TextUnit id="1304" loc="1309">“ἔοικας ὦ πρεσβῦτα νεοπλούτῳ τρυγὶ</TextUnit>
    <TextUnit id="1305" loc="1310">κλητῆρί τ' εἰς ἀχυρμὸν ἀποδεδρακότι.”</TextUnit>
    <TextUnit id="1306" loc="1311">ὁ δ' ἀνακραγὼν ἀντῄκας' αὐτὸν πάρνοπι</TextUnit>
    <TextUnit id="1307" loc="1312">τὰ θρῖα τοῦ τρίβωνος ἀποβεβληκότι,</TextUnit>
    <TextUnit id="1308" loc="1313">Σθενέλῳ τε τὰ σκευάρια διακεκαρμένῳ.</TextUnit>
    <TextUnit id="1309" loc="1314">οἱ δ' ἀνεκρότησαν, πλήν γε Θουφράστου μόνου:</TextUnit>
    <TextUnit id="1310" loc="1315">οὗτος δὲ διεμύλλαινεν ὡς δὴ δεξιός.</TextUnit>
    <TextUnit id="1311" loc="1316">ὁ γέρων δὲ τὸν Θούφραστον ἤρετ': 'εἰπέ μοι,</TextUnit>
    <TextUnit id="1312" loc="1317">ἐπὶ τῷ κομᾷς καὶ κομψὸς εἶναι προσποιεῖ,</TextUnit>
    <TextUnit id="1313" loc="1318">κωμῳδολοιχῶν περὶ τὸν εὖ πράττοντ' ἀεί;'</TextUnit>
    <TextUnit id="1314" loc="1319">τοιαῦτα περιύβριζεν αὐτοὺς ἐν μέρει,</TextUnit>
    <TextUnit id="1315" loc="1320">σκώπτων ἀγροίκως καὶ προσέτι λόγους λέγων</TextUnit>
    <TextUnit id="1316" loc="1321">ἀμαθέστατ' οὐδὲν εἰκότας τῷ πράγματι.</TextUnit>
    <TextUnit id="1317" loc="1322">ἔπειτ' ἐπειδὴ 'μέθυεν, οἴκαδ' ἔρχεται</TextUnit>
    <TextUnit id="1318" loc="1323">τύπτων ἅπαντας, ἤν τις αὐτῷ ξυντύχῃ.</TextUnit>
    <TextUnit id="1319" loc="1324">ὁδὶ δὲ καὶ δὴ σφαλλόμενος προσέρχεται.</TextUnit>
    <TextUnit id="1320" loc="1325">ἀλλ' ἐκποδὼν ἄπειμι πρὶν πληγὰς λαβεῖν.</TextUnit>
    <TextUnit id="1321" loc="1326">ἄνεχε πάρεχε:</TextUnit>
    <TextUnit id="1322" loc="1327">κλαύσεταί τις τῶν ὄπισθεν</TextUnit>
    <TextUnit id="1323" loc="1328">ἐπακολουθούντων ἐμοί:</TextUnit>
    <TextUnit id="1324" loc="1329">οἷον, εἰ μὴ 'ρρήσεθ', ὑμᾶς</TextUnit>
    <TextUnit id="1325" loc="1330">ὦ πόνηροι ταυτῃὶ τῇ</TextUnit>
    <TextUnit id="1326" loc="1331">δᾳδὶ φρυκτοὺς σκευάσω.</TextUnit>
    <TextUnit id="1327" loc="1332">ἦ μὴν σὺ δώσεις αὔριον τούτων δίκην</TextUnit>
    <TextUnit id="1328" loc="1333">ἡμῖν ἅπασι, κεἰ σφόδρ' εἶ νεανίας.</TextUnit>
    <TextUnit id="1329" loc="1334">ἁθρόοι γὰρ ἥξομέν σε προσκαλούμενοι.</TextUnit>
    <TextUnit id="1330" loc="1335">ἰὴ ἰεῦ, καλούμενοι.</TextUnit>
    <TextUnit id="1331" loc="1336">ἀρχαῖά γ' ὑμῶν: ἆρά γ' ἴσθ'</TextUnit>
    <TextUnit id="1332" loc="1337">ὡς οὐδ' ἀκούων ἀνέχομαι</TextUnit>
    <TextUnit id="1333" loc="1338">δικῶν; ἰαιβοῖ, αἰβοῖ.</TextUnit>
    <TextUnit id="1334" loc="1339">τάδε μ' ἀρέσκει: βάλλε κημούς.</TextUnit>
    <TextUnit id="1335" loc="1340">οὐκ ἄπεισι; ποῦ 'στιν ἡμῖν ἡλιαστής; ἐκποδών.</TextUnit>
    <TextUnit id="1336" loc="1341">ἀνάβαινε δεῦρο χρυσομηλολόνθιον,</TextUnit>
    <TextUnit id="1337" loc="1342">τῇ χειρὶ τουδὶ λαβομένη τοῦ σχοινίου.</TextUnit>
    <TextUnit id="1338" loc="1343">ἔχου: φυλάττου δ', ὡς σαπρὸν τὸ σχοινίον:</TextUnit>
    <TextUnit id="1339" loc="1344">ὅμως γε μέντοι τριβόμενον οὐκ ἄχθεται.</TextUnit>
    <TextUnit id="1340" loc="1345">ὁρᾷς ἐγώ ς' ὡς δεξιῶς ὑφειλόμην</TextUnit>
    <TextUnit id="1341" loc="1346">μέλλουσαν ἤδη λεσβιᾶν τοὺς ξυμπότας:</TextUnit>
    <TextUnit id="1342" loc="1347">ὧν οὕνεκ' ἀπόδος τῷ πέει τῳδὶ χάριν.</TextUnit>
    <TextUnit id="1343" loc="1348">ἀλλ' οὐκ ἀποδώσεις οὐδ' ἐφιαλεῖς οἶδ' ὅτι,</TextUnit>
    <TextUnit id="1344" loc="1349">ἀλλ' ἐξαπατήσεις κἀγχανεῖ τούτῳ μέγα:</TextUnit>
    <TextUnit id="1345" loc="1350">πολλοῖς γὰρ ἤδη χἀτέροις αὔτ' ἠργάσω.</TextUnit>
    <TextUnit id="1346" loc="1351">ἐὰν γένῃ δὲ μὴ κακὴ νυνὶ γυνή,</TextUnit>
    <TextUnit id="1347" loc="1352">ἐγώ ς' ἐπειδὰν οὑμὸς υἱὸς ἀποθάνῃ,</TextUnit>
    <TextUnit id="1348" loc="1353">λυσάμενος ἕξω παλλακὴν ὦ χοιρίον.</TextUnit>
    <TextUnit id="1349" loc="1354">νῦν δ' οὐ κρατῶ 'γὼ τῶν ἐμαυτοῦ χρημάτων</TextUnit>
    <TextUnit id="1350" loc="1355">νέος γάρ εἰμι καὶ φυλάττομαι σφόδρα.</TextUnit>
    <TextUnit id="1351" loc="1356">τὸ γὰρ υἵδιον τηρεῖ με, κἄστι δύσκολον</TextUnit>
    <TextUnit id="1352" loc="1357">κἄλλως κυμινοπριστοκαρδαμογλύφον.</TextUnit>
    <TextUnit id="1353" loc="1358">ταῦτ' οὖν περί μου δέδοικε μὴ διαφθαρῶ.</TextUnit>
    <TextUnit id="1354" loc="1359">πατὴρ γὰρ οὐδείς ἐστιν αὐτῷ πλὴν ἐμοῦ.</TextUnit>
    <TextUnit id="1355" loc="1360">ὁδὶ δὲ καὐτὸς ἐπὶ σὲ κἄμ' ἔοικε θεῖν.</TextUnit>
    <TextUnit id="1356" loc="1361">ἀλλ' ὡς τάχιστα στῆθι τάσδε τὰς δετὰς</TextUnit>
    <TextUnit id="1357" loc="1362">λαβοῦς', ἵν' αὐτὸν τωθάσω νεανικῶς,</TextUnit>
    <TextUnit id="1358" loc="1363">οἵοις ποθ' οὗτος ἐμὲ πρὸ τῶν μυστηρίων.</TextUnit>
    <TextUnit id="1359" loc="1364">ὦ οὗτος οὗτος τυφεδανὲ καὶ χοιρόθλιψ,</TextUnit>
    <TextUnit id="1360" loc="1365">ποθεῖν ἐρᾶν τ' ἔοικας ὡραίας σοροῦ.</TextUnit>
    <TextUnit id="1361" loc="1366">οὔτοι καταπροίξει μὰ τὸν ̓Απόλλω τοῦτο δρῶν.</TextUnit>
    <TextUnit id="1362" loc="1367">ὡς ἡδέως φάγοις ἂν ἐξ ὄξους δίκην.</TextUnit>
    <TextUnit id="1363" loc="1368">οὐ δεινὰ τωθάζειν σε τὴν αὐλητρίδα</TextUnit>
    <TextUnit id="1364" loc="1369">τῶν ξυμποτῶν κλέψαντα;   ποίαν αὐλητρίδα;</TextUnit>
    <TextUnit id="1365" loc="1370">τί ταῦτα ληρεῖς ὥσπερ ἀπὸ τύμβου πεσών;</TextUnit>
    <TextUnit id="1366" loc="1371">νὴ τὸν Δί' αὕτη πού 'στί σοί γ' ἡ Δαρδανίς.</TextUnit>
    <TextUnit id="1367" loc="1372">οὔκ, ἀλλ' ἐν ἀγορᾷ τοῖς θεοῖς δᾲς κάεται.</TextUnit>
    <TextUnit id="1368" loc="1373">δᾲς ἥδε;   δᾲς δῆτ'. οὐχ ὁρᾷς ἐστιγμένην;</TextUnit>
    <TextUnit id="1369" loc="1374">τί δὲ τὸ μέλαν τοῦτ' ἐστὶν αὐτῆς τοὐν μέσῳ;</TextUnit>
    <TextUnit id="1370" loc="1375">ἡ πίττα δήπου καομένης ἐξέρχεται.</TextUnit>
    <TextUnit id="1371" loc="1376">ὁ δ' ὄπισθεν οὐχὶ πρωκτός ἐστιν οὑτοσί;</TextUnit>
    <TextUnit id="1372" loc="1377">ὄζος μὲν οὖν τῆς δᾳδὸς οὗτος ἐξέχει.</TextUnit>
    <TextUnit id="1373" loc="1378">τί λέγεις σύ; ποῖος ὄζος; οὐκ εἶ δεῦρο σύ;</TextUnit>
    <TextUnit id="1374" loc="1379">ἆ ἆ τί μέλλεις δρᾶν;   ἄγειν ταύτην λαβὼν</TextUnit>
    <TextUnit id="1375" loc="1380">ἀφελόμενός σε καὶ νομίσας εἶναι σαπρὸν</TextUnit>
    <TextUnit id="1376" loc="1381">κοὐδὲν δύνασθαι δρᾶν.   ἄκουσόν νυν ἐμοῦ.</TextUnit>
    <TextUnit id="1377" loc="1382">̓Ολυμπίασιν, ἡνίκ' ἐθεώρουν ἐγώ,</TextUnit>
    <TextUnit id="1378" loc="1383">̓Εφουδίων ἐμαχέσατ' ̓Ασκώνδᾳ καλῶς</TextUnit>
    <TextUnit id="1379" loc="1384">ἤδη γέρων ὤν: εἶτα τῇ πυγμῇ θενὼν</TextUnit>
    <TextUnit id="1380" loc="1385">ὁ πρεσβύτερος κατέβαλε τὸν νεώτερον.</TextUnit>
    <TextUnit id="1381" loc="1386">πρὸς ταῦτα τηροῦ μὴ λάβῃς ὑπώπια.</TextUnit>
    <TextUnit id="1382" loc="1387">νὴ τὸν Δί' ἐξέμαθές γε τὴν ̓Ολυμπίαν.</TextUnit>
    <TextUnit id="1383" loc="1388">ἴθι μοι παράστηθ', ἀντιβολῶ πρὸς τῶν θεῶν.</TextUnit>
    <TextUnit id="1384" loc="1389">ὁδὶ γὰρ ἁνήρ ἐστιν ὅς μ' ἀπώλεσεν</TextUnit>
    <TextUnit id="1385" loc="1390">τῇ δᾳδὶ παίων, κἀξέβαλεν ἐντευθενὶ</TextUnit>
    <TextUnit id="1386" loc="1391">ἄρτους δέκ' ὀβολῶν κἀπιθήκην τέτταρας.</TextUnit>
    <TextUnit id="1387" loc="1392">ὁρᾷς ἃ δέδρακας; πράγματ' αὖ δεῖ καὶ δίκας</TextUnit>
    <TextUnit id="1388" loc="1393">ἔχειν διὰ τὸν σὸν οἶνον.   οὐδαμῶς γ', ἐπεὶ</TextUnit>
    <TextUnit id="1389" loc="1394">λόγοι διαλλάξουσιν αὐτὰ δεξιοί:</TextUnit>
    <TextUnit id="1390" loc="1395">ὥστ' οἶδ' ὁτιὴ ταύτῃ διαλλαχθήσομαι.</TextUnit>
    <TextUnit id="1391" loc="1396">οὔτοι μὰ τὼ θεὼ καταπροίξει Μυρτίας</TextUnit>
    <TextUnit id="1392" loc="1397">τῆς ̓Αγκυλίωνος θυγατέρος καὶ Σωστράτης,</TextUnit>
    <TextUnit id="1393" loc="1398">οὕτω διαφθείρας ἐμοῦ τὰ φορτία.</TextUnit>
    <TextUnit id="1394" loc="1399">ἄκουσον ὦ γύναι: λόγον σοι βούλομαι</TextUnit>
    <TextUnit id="1395" loc="1400">λέξαι χαρίεντα.   μὰ Δία μὴ 'μοί γ' ὦ μέλε.</TextUnit>
    <TextUnit id="1396" loc="1401">Αἴσωπον ἀπὸ δείπνου βαδίζονθ' ἑσπέρας</TextUnit>
    <TextUnit id="1397" loc="1402">θρασεῖα καὶ μεθύση τις ὑλάκτει κύων.</TextUnit>
    <TextUnit id="1398" loc="1403">κἄπειτ' ἐκεῖνος εἶπεν, “ὦ κύον κύον,</TextUnit>
    <TextUnit id="1399" loc="1404">εἰ νὴ Δί' ἀντὶ τῆς κακῆς γλώττης ποθὲν</TextUnit>
    <TextUnit id="1400" loc="1405">πυροὺς πρίαιο, σωφρονεῖν ἄν μοι δοκεῖς.”</TextUnit>
    <TextUnit id="1401" loc="1406">καὶ καταγελᾷς μου; προσκαλοῦμαί ς' ὅστις εἶ</TextUnit>
    <TextUnit id="1402" loc="1407">πρὸς τοὺς ἀγορανόμους βλάβης τῶν φορτίων,</TextUnit>
    <TextUnit id="1403" loc="1408">κλητῆρ' ἔχουσα Χαιρεφῶντα τουτονί.</TextUnit>
    <TextUnit id="1404" loc="1409">μὰ Δί' ἀλλ' ἄκουσον, ἤν τί σοι δόξω λέγειν.</TextUnit>
    <TextUnit id="1405" loc="1410">Λᾶσός ποτ' ἀντεδίδασκε καὶ Σιμωνίδης:</TextUnit>
    <TextUnit id="1406" loc="1411">ἔπειθ' ὁ Λᾶσος εἶπεν, “ὀλίγον μοι μέλει.”</TextUnit>
    <TextUnit id="1407" loc="1412">ἄληθες οὗτος;   καὶ σὺ δή μοι Χαιρεφῶν</TextUnit>
    <TextUnit id="1408" loc="1413">γυναικὶ † κλητεύειν ἐοικὼς † θαψίνῃ,</TextUnit>
    <TextUnit id="1409" loc="1414">̓Ινοῖ κρεμαμένῃ πρὸς ποδῶν Εὐριπίδου.</TextUnit>
    <TextUnit id="1410" loc="1415">ὁδί τις ἕτερος, ὡς ἔοικεν, ἔρχεται</TextUnit>
    <TextUnit id="1411" loc="1416">καλούμενός σε: τόν γέ τοι κλητῆρ' ἔχει.</TextUnit>
    <TextUnit id="1412" loc="1417">οἴμοι κακοδαίμων. προσκαλοῦμαί ς' ὦ γέρον</TextUnit>
    <TextUnit id="1413" loc="1418">ὕβρεως.   ὕβρεως; μὴ μὴ καλέσῃ πρὸς τῶν θεῶν:</TextUnit>
    <TextUnit id="1414" loc="1419">ἐγὼ γὰρ ὑπὲρ αὐτοῦ δίκην δίδωμί σοι</TextUnit>
    <TextUnit id="1415" loc="1420">ἣν ἂν σὺ τάξῃς, καὶ χάριν προσείσομαι.</TextUnit>
    <TextUnit id="1416" loc="1421">ἐγὼ μὲν οὖν αὐτῷ διαλλαχθήσομαι</TextUnit>
    <TextUnit id="1417" loc="1422">ἑκών: ὁμολογῶ γὰρ πατάξαι καὶ βαλεῖν.</TextUnit>
    <TextUnit id="1418" loc="1423">ἀλλ' ἐλθὲ δευρί: πότερον ἐπιτρέπεις ἐμοί,</TextUnit>
    <TextUnit id="1419" loc="1424">ὅ τι χρή μ' ἀποτείσαντ' ἀργύριον τοῦ πράγματος</TextUnit>
    <TextUnit id="1420" loc="1425">εἶναι φίλον τὸ λοιπόν, ἢ σύ μοι φράσεις;</TextUnit>
    <TextUnit id="1421" loc="1426">σὺ λέγε. δικῶν γὰρ οὐ δέομ' οὐδὲ πραγμάτων.</TextUnit>
    <TextUnit id="1422" loc="1427">ἀνὴρ Συβαρίτης ἐξέπεσεν ἐξ ἅρματος,</TextUnit>
    <TextUnit id="1423" loc="1428">καί πως κατεάγη τῆς κεφαλῆς μέγα σφόδρα:</TextUnit>
    <TextUnit id="1424" loc="1429">ἐτύγχανεν γὰρ οὐ τρίβων ὢν ἱππικῆς.</TextUnit>
    <TextUnit id="1425" loc="1430">κἄπειτ' ἐπιστὰς εἶπ' ἀνὴρ αὐτῷ φίλος:</TextUnit>
    <TextUnit id="1426" loc="1431">“ἔρδοι τις ἣν ἕκαστος εἰδείη τέχνην.”</TextUnit>
    <TextUnit id="1427" loc="1432">οὕτω δὲ καὶ σὺ παράτρεχ' ἐς τὰ Πιττάλου.</TextUnit>
    <TextUnit id="1428" loc="1433">οὕμοιά σου καὶ ταῦτα τοῖς ἄλλοις τρόποις.</TextUnit>
    <TextUnit id="1429" loc="1434">ἀλλ' οὖν σὺ μέμνης' αὐτὸς ἁπεκρίνατο.</TextUnit>
    <TextUnit id="1430" loc="1435">ἄκουε, μὴ φεῦγ'. ἐν Συβάρει γυνή ποτε</TextUnit>
    <TextUnit id="1431" loc="1436">κατέαξ' ἐχῖνον.   ταῦτ' ἐγὼ μαρτύρομαι.</TextUnit>
    <TextUnit id="1432" loc="1437">οὑχῖνος οὖν ἔχων τιν' ἐπεμαρτύρατο:</TextUnit>
    <TextUnit id="1433" loc="1438">εἶθ' ἡ Συβαρῖτις εἶπεν, “εἰ ναὶ τὰν κόραν</TextUnit>
    <TextUnit id="1434" loc="1439">τὴν μαρτυρίαν ταύτην ἐάσας ἐν τάχει</TextUnit>
    <TextUnit id="1435" loc="1440">ἐπίδεσμον ἐπρίω, νοῦν ἂν εἶχες πλείονα.”</TextUnit>
    <TextUnit id="1436" loc="1441">ὕβριζ' ἕως ἂν τὴν δίκην ἅρχων καλῇ.</TextUnit>
    <TextUnit id="1437" loc="1442">οὔτοι μὰ τὴν Δήμητρ' ἔτ' ἐνταυθοῖ μενεῖς,</TextUnit>
    <TextUnit id="1438" loc="1443">ἀλλ' ἀράμενος οἴσω σε —   τί ποιεῖς;   ὅ τι ποιῶ;</TextUnit>
    <TextUnit id="1439" loc="1444">εἴσω φέρω ς' ἐντεῦθεν: εἰ δὲ μή, τάχα</TextUnit>
    <TextUnit id="1440" loc="1445">κλητῆρες ἐπιλείψουσι τοὺς καλουμένους.</TextUnit>
    <TextUnit id="1441" loc="1446">Αἴσωπον οἱ Δελφοί ποτ' —   ὀλίγον μοι μέλει.</TextUnit>
    <TextUnit id="1442" loc="1447">φιάλην ἐπῃτιῶντο κλέψαι τοῦ θεοῦ:</TextUnit>
    <TextUnit id="1443" loc="1448">ὁ δ' ἔλεξεν αὐτοῖς, ὡς ὁ κάνθαρός ποτε —</TextUnit>
    <TextUnit id="1444" loc="1449">οἴμ' ὡς ἀπολῶ ς' αὐτοῖσι τοῖσι κανθάροις.</TextUnit>
    <TextUnit id="1445" loc="1450">ζηλῶ γε τῆς εὐτυχίας</TextUnit>
    <TextUnit id="1446" loc="1451">τὸν πρέσβυν οἷ μετέστη</TextUnit>
    <TextUnit id="1447" loc="1452">ξηρῶν τρόπων καὶ βιοτῆς:</TextUnit>
    <TextUnit id="1448" loc="1453">ἕτερα δὲ νῦν ἀντιμαθὼν</TextUnit>
    <TextUnit id="1449" loc="1454">ἦ μέγα τι μεταπεσεῖται</TextUnit>
    <TextUnit id="1450" loc="1455">ἐπὶ τὸ τρυφῶν καὶ μαλακόν.</TextUnit>
    <TextUnit id="1451" loc="1456">τάχα δ' ἂν ἴσως οὐκ ἐθέλοι.</TextUnit>
    <TextUnit id="1452" loc="1457">τὸ γὰρ ἀποστῆναι χαλεπὸν</TextUnit>
    <TextUnit id="1453" loc="1458">φύσεος, ἣν ἔχοι τις ἀεί.</TextUnit>
    <TextUnit id="1454" loc="1459">καίτοι πολλοὶ ταῦτ' ἔπαθον:</TextUnit>
    <TextUnit id="1455" loc="1460">ξυνόντες γνώμαις ἑτέρων</TextUnit>
    <TextUnit id="1456" loc="1461">μετεβάλοντο τοὺς τρόπους.</TextUnit>
    <TextUnit id="1457" loc="1462">πολλοῦ δ' ἐπαίνου παρ' ἐμοὶ</TextUnit>
    <TextUnit id="1458" loc="1463">καὶ τοῖσιν εὖ φρονοῦσιν</TextUnit>
    <TextUnit id="1459" loc="1464">τυχὼν ἄπεισιν διὰ τὴν</TextUnit>
    <TextUnit id="1460" loc="1465">φιλοπατρίαν καὶ σοφίαν</TextUnit>
    <TextUnit id="1461" loc="1466">ὁ παῖς ὁ Φιλοκλέωνος.</TextUnit>
    <TextUnit id="1462" loc="1467">οὐδενὶ γὰρ οὕτως ἀγανῷ</TextUnit>
    <TextUnit id="1463" loc="1468">ξυνεγενόμην, οὐδὲ τρόποις</TextUnit>
    <TextUnit id="1464" loc="1469">ἐπεμάνην οὐδ' ἐξεχύθην.</TextUnit>
    <TextUnit id="1465" loc="1470">τί γὰρ ἐκεῖνος ἀντιλέγων</TextUnit>
    <TextUnit id="1466" loc="1471">οὐ κρείττων ἦν, βουλόμενος</TextUnit>
    <TextUnit id="1467" loc="1472">τὸν φύσαντα σεμνοτέροις</TextUnit>
    <TextUnit id="1468" loc="1473">κατακοσμῆσαι πράγμασιν;</TextUnit>
    <TextUnit id="1469" loc="1474">νὴ τὸν Διόνυσον ἄπορά γ' ἡμῖν πράγματα</TextUnit>
    <TextUnit id="1470" loc="1475">δαίμων τις ἐσκεκύκληκεν ἐς τὴν οἰκίαν.</TextUnit>
    <TextUnit id="1471" loc="1476">ὁ γὰρ γέρων ὡς ἔπιε διὰ πολλοῦ χρόνου</TextUnit>
    <TextUnit id="1472" loc="1477">ἤκουσέ τ' αὐλοῦ, περιχαρὴς τῷ πράγματι</TextUnit>
    <TextUnit id="1473" loc="1478">ὀρχούμενος τῆς νυκτὸς οὐδὲν παύεται</TextUnit>
    <TextUnit id="1474" loc="1479">τἀρχαἶ ἐκεῖν' οἷς Θέσπις ἠγωνίζετο:</TextUnit>
    <TextUnit id="1475" loc="1480">καὶ τοὺς τραγῳδούς φησιν ἀποδείξειν κρόνους</TextUnit>
    <TextUnit id="1476" loc="1481">τοὺς νῦν διορχησάμενος ὀλίγον ὕστερον.</TextUnit>
    <TextUnit id="1477" loc="1482">τίς ἐπ' αὐλείοισι θύραις θάσσει;</TextUnit>
    <TextUnit id="1478" loc="1483">τουτὶ καὶ δὴ χωρεῖ τὸ κακόν.</TextUnit>
    <TextUnit id="1479" loc="1484">κλῇθρα χαλάσθω τάδε. καὶ δὴ γὰρ</TextUnit>
    <TextUnit id="1480" loc="1485">σχήματος ἀρχὴ —</TextUnit>
    <TextUnit id="1481" loc="1486">μᾶλλον δέ γ' ἴσως μανίας ἀρχή.</TextUnit>
    <TextUnit id="1482" loc="1487">πλευρὰν λυγίσαντος ὑπὸ ῥώμης:</TextUnit>
    <TextUnit id="1483" loc="1488">οἶον μυκτὴρ μυκᾶται καὶ</TextUnit>
    <TextUnit id="1484" loc="1489">σφόνδυλος ἀχεῖ.   πῖθ' ἑλλέβορον.</TextUnit>
    <TextUnit id="1485" loc="1490">πτήσσει Φρύνιχος ὥς τις ἀλέκτωρ —</TextUnit>
    <TextUnit id="1486" loc="1491">τάχα βαλλήσεις.</TextUnit>
    <TextUnit id="1487" loc="1492">σκέλος οὐράνιόν γ' ἐκλακτίζων.</TextUnit>
    <TextUnit id="1488" loc="1493">πρωκτὸς χάσκει.   κατὰ σαυτὸν ὅρα.</TextUnit>
    <TextUnit id="1489" loc="1494">νῦν γὰρ ἐν ἄρθροις τοῖς ἡμετέροις</TextUnit>
    <TextUnit id="1490" loc="1495">στρέφεται χαλαρὰ κοτυληδών.</TextUnit>
    <TextUnit id="1491" loc="1496">οὐκ εὖ;   μὰ Δί' οὐ δῆτ', ἀλλὰ μανικὰ πράγματα.</TextUnit>
    <TextUnit id="1492" loc="1497">θέρε νυν ἀνείπω κἀνταγωνιστὰς καλῶ.</TextUnit>
    <TextUnit id="1493" loc="1498">εἴ τις τραγῳδός φησιν ὀρχεῖσθαι καλῶς,</TextUnit>
    <TextUnit id="1494" loc="1499">ἐμοὶ διορχησόμενος ἐνθάδ' εἰσίτω.</TextUnit>
    <TextUnit id="1495" loc="1500">φησίν τις ἢ οὐδείς;   εἶς γ' ἐκεινοσὶ μόνος.</TextUnit>
    <TextUnit id="1496" loc="1501">τίς ὁ κακοδαίμων ἐστίν;   υἱὸς Καρκίνου</TextUnit>
    <TextUnit id="1497" loc="1502">ὁ μέσατος.   ἀλλ' οὗτός γε καταποθήσεται:</TextUnit>
    <TextUnit id="1498" loc="1503">ἀπολῶ γὰρ αὐτὸν ἐμμελείᾳ κονδύλου.</TextUnit>
    <TextUnit id="1499" loc="1504">ἐν τῷ ῥυθμῷ γὰρ οὐδέν ἐστ'.   ἀλλ' ᾠζυρὲ</TextUnit>
    <TextUnit id="1500" loc="1505">ἕτερος τραγῳδὸς Καρκινίτης ἔρχεται,</TextUnit>
    <TextUnit id="1501" loc="1506">ἀδελφὸς αὐτοῦ.   νὴ Δί' ὠψώνηκ' ἄρα.</TextUnit>
    <TextUnit id="1502" loc="1507">μὰ τὸν Δί' οὐδέν γ' ἄλλο πλήν γε καρκίνους:</TextUnit>
    <TextUnit id="1503" loc="1508">προσέρχεται γὰρ ἕτερος αὖ τῶν Καρκίνου.</TextUnit>
    <TextUnit id="1504" loc="1509">τουτὶ τί ἦν τὸ προσέρπον; ὀξὶς ἢ φάλαγξ;</TextUnit>
    <TextUnit id="1505" loc="1510">ὁ πινοτήρης οὗτός ἐστι τοῦ γένους,</TextUnit>
    <TextUnit id="1506" loc="1511">ὁ σμικρότατος, ὃς τὴν τραγῳδίαν ποιεῖ.</TextUnit>
    <TextUnit id="1507" loc="1512">ὦ Καρκίν' ὦ μακάριε τῆς εὐπαιδίας,</TextUnit>
    <TextUnit id="1508" loc="1513">ὅσον τὸ πλῆθος κατέπεσεν τῶν ὀρχίλων.</TextUnit>
    <TextUnit id="1509" loc="1514">ἀτὰρ καταβατέον γ' ἐπ' αὐτούς μ': ᾠζυρέ,</TextUnit>
    <TextUnit id="1510" loc="1515">ἅλμην κύκα τούτοισιν, ἢν ἐγὼ κρατῶ.</TextUnit>
    <TextUnit id="1511" loc="1516">φέρε νυν ἡμεῖς αὐτοῖς ὀλίγον ξυγχωρήσωμεν ἅπαντες,</TextUnit>
    <TextUnit id="1512" loc="1517">ἵν' ἐφ' ἡσυχίας ἡμῶν πρόσθεν βεμβικίζωσιν ἑαυτούς.</TextUnit>
    <TextUnit id="1513" loc="1518">ἄγ' ὦ μεγαλώνυμα τέκνα</TextUnit>
    <TextUnit id="1514" loc="1519">τοῦ θαλασσίου θεοῦ,</TextUnit>
    <TextUnit id="1515" loc="1520">πηδᾶτε παρὰ ψάμαθον</TextUnit>
    <TextUnit id="1516" loc="1521">καὶ θῖν' ἁλὸς ἀτρυγέτου,</TextUnit>
    <TextUnit id="1517" loc="1522">καρίδων ἀδελφοί:</TextUnit>
    <TextUnit id="1518" loc="1523">ταχὺν πόδα κυκλοσοβεῖτε,</TextUnit>
    <TextUnit id="1519" loc="1524">καὶ τὸ Φρυνίχειον</TextUnit>
    <TextUnit id="1520" loc="1525">ἐκλακτισάτω τις, ὅπως</TextUnit>
    <TextUnit id="1521" loc="1526">ἰδόντες ἄνω σκέλος ὤζωσιν</TextUnit>
    <TextUnit id="1522" loc="1527">οἱ θεαταί.</TextUnit>
    <TextUnit id="1523" loc="1528">στρόβει, παράβαινε κύκλῳ καὶ γάστρισον σεαυτόν,</TextUnit>
    <TextUnit id="1524" loc="1530">ῥῖπτε σκέλος οὐράνιον: βέμβικες ἐγγενέσθων.</TextUnit>
    <TextUnit id="1525" loc="1531">καὐτὸς γὰρ ὁ ποντομέδων ἄναξ πατὴρ προσέρπει</TextUnit>
    <TextUnit id="1526" loc="1532">ἡσθεὶς ἐπὶ τοῖσιν ἑαυτοῦ παισὶ τοῖς τριόρχοις.</TextUnit>
    <TextUnit id="1527" loc="1535">ἀλλ' ἐξάγετ', εἴ τι φιλεῖτ' ὀρχούμενοι, θύραζε</TextUnit>
    <TextUnit id="1528" loc="1536">ἡμᾶς ταχύ: τοῦτο γὰρ οὐδείς πω πάρος δέδρακεν,</TextUnit>
    <TextUnit id="1529" loc="1537">ὀρχούμενον ὅστις ἀπήλλαξεν χορὸν τρυγῳδῶν.</TextUnit>
  </Text>
</TessDocument>
