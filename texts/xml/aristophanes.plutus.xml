<?xml version="1.0" encoding="UTF-8"?>
<TessDocument id="aristophanes.plutus">
  <Metadata>
    <Author>aristophanes</Author>
    <Display>Plutus</Display>
    <Abbr>aristoph. plu.</Abbr>
    <Lang>grc</Lang>
    <Prose>0</Prose>
    <PrintSource>F.W. Hall and W.M. Geldart, Aristophanes Comoediae, ed. F.W. Hall and W.M. Geldart, vol. 2. Oxford: Clarendon Press, Oxford, 1907.</PrintSource>
    <DigitalSourceDisplay>Perseus</DigitalSourceDisplay>
    <DigitalSourceURL>http://www.perseus.tufts.edu/hopper/text?doc=Perseus%3atext%3a1999.01.0039</DigitalSourceURL>
    <AddedBy>Anna Glenn</AddedBy>
    <URI>urn:cts:greekLit:tlg0019.tlg011.perseus-grc1</URI>
  </Metadata>
  <Text>
    <TextUnit id="0" loc="1">ὡς ἀργαλέον πρᾶγμ' ἐστὶν ὦ Ζεῦ καὶ θεοὶ</TextUnit>
    <TextUnit id="1" loc="2">δοῦλον γενέσθαι παραφρονοῦντος δεσπότου.</TextUnit>
    <TextUnit id="2" loc="3">ἢν γὰρ τὰ βέλτισθ' ὁ θεράπων λέξας τύχῃ,</TextUnit>
    <TextUnit id="3" loc="4">δόξῃ δὲ μὴ δρᾶν ταῦτα τῷ κεκτημένῳ,</TextUnit>
    <TextUnit id="4" loc="5">μετέχειν ἀνάγκη τὸν θεράποντα τῶν κακῶν.</TextUnit>
    <TextUnit id="5" loc="6">τοῦ σώματος γὰρ οὐκ ἐᾷ τὸν κύριον</TextUnit>
    <TextUnit id="6" loc="7">κρατεῖν ὁ δαίμων, ἀλλὰ τὸν ἐωνημένον.</TextUnit>
    <TextUnit id="7" loc="8">καὶ ταῦτα μὲν δὴ ταῦτα. τῷ δὲ Λοξίᾳ,</TextUnit>
    <TextUnit id="8" loc="9">ὃς θεσπιῳδεῖ τρίποδος ἐκ χρυσηλάτου,</TextUnit>
    <TextUnit id="9" loc="10">μέμψιν δικαίαν μέμφομαι ταύτην, ὅτι</TextUnit>
    <TextUnit id="10" loc="11">ἰατρὸς ὢν καὶ μάντις, ὥς φασιν, σοφὸς</TextUnit>
    <TextUnit id="11" loc="12">μελαγχολῶντ' ἀπέπεμψέ μου τὸν δεσπότην,</TextUnit>
    <TextUnit id="12" loc="13">ὅστις ἀκολουθεῖ κατόπιν ἀνθρώπου τυφλοῦ,</TextUnit>
    <TextUnit id="13" loc="14">τοὐναντίον δρῶν ἢ προσῆκ' αὐτῷ ποιεῖν.</TextUnit>
    <TextUnit id="14" loc="15">οἱ γὰρ βλέποντες τοῖς τυφλοῖς ἡγούμεθα,</TextUnit>
    <TextUnit id="15" loc="16">οὗτος δ' ἀκολουθεῖ, κἀμὲ προσβιάζεται,</TextUnit>
    <TextUnit id="16" loc="17">καὶ ταῦτ' ἀποκρινομένῳ τὸ παράπαν οὐδὲ γρῦ.</TextUnit>
    <TextUnit id="17" loc="18">ἐγὼ μὲν οὖν οὐκ ἔσθ' ὅπως σιγήσομαι,</TextUnit>
    <TextUnit id="18" loc="19">ἢν μὴ φράσῃς ὅ τι τῷδ' ἀκολουθοῦμέν ποτε</TextUnit>
    <TextUnit id="19" loc="20">ὦ δέσποτ', ἀλλά σοι παρέξω πράγματα.</TextUnit>
    <TextUnit id="20" loc="21">οὐ γάρ με τυπτήσεις στέφανον ἔχοντά γε.</TextUnit>
    <TextUnit id="21" loc="22">μὰ Δί' ἀλλ' ἀφελὼν τὸν στέφανον, ἢν λυπῇς τί με,</TextUnit>
    <TextUnit id="22" loc="23">ἵνα μᾶλλον ἀλγῇς.   λῆρος: οὐ γὰρ παύσομαι</TextUnit>
    <TextUnit id="23" loc="24">πρὶν ἂν φράσῃς μοι τίς ποτ' ἐστὶν οὑτοσί:</TextUnit>
    <TextUnit id="24" loc="25">εὔνους γὰρ ὤν σοι πυνθάνομαι πάνυ σφόδρα.</TextUnit>
    <TextUnit id="25" loc="26">ἀλλ' οὔ σε κρύψω: τῶν ἐμῶν γὰρ οἰκετῶν</TextUnit>
    <TextUnit id="26" loc="27">πιστότατον ἡγοῦμαί σε καὶ κλεπτίστατον.</TextUnit>
    <TextUnit id="27" loc="28">ἐγὼ θεοσεβὴς καὶ δίκαιος ὢν ἀνὴρ</TextUnit>
    <TextUnit id="28" loc="29">κακῶς ἔπραττον καὶ πένης ἦν:   οἶδά τοι.</TextUnit>
    <TextUnit id="29" loc="30">ἕτεροι δ' ἐπλούτουν ἱερόσυλοι ῥήτορες</TextUnit>
    <TextUnit id="30" loc="31">καὶ συκοφάνται καὶ πονηροί:   πείθομαι.</TextUnit>
    <TextUnit id="31" loc="32">ἐπερησόμενος οὖν ᾠχόμην ὡς τὸν θεόν,</TextUnit>
    <TextUnit id="32" loc="33">τὸν ἐμὸν μὲν αὐτοῦ τοῦ ταλαιπώρου σχεδὸν</TextUnit>
    <TextUnit id="33" loc="34">ἤδη νομίζων ἐκτετοξεῦσθαι βίον,</TextUnit>
    <TextUnit id="34" loc="35">τὸν δ' υἱόν, ὅσπερ ὢν μόνος μοι τυγχάνει,</TextUnit>
    <TextUnit id="35" loc="36">πευσόμενος εἰ χρὴ μεταβαλόντα τοὺς τρόπους</TextUnit>
    <TextUnit id="36" loc="37">εἶναι πανοῦργον, ἄδικον, ὑγιὲς μηδὲ ἕν,</TextUnit>
    <TextUnit id="37" loc="38">ὡς τῷ βίῳ τοῦτ' αὐτὸ νομίσας συμφέρειν.</TextUnit>
    <TextUnit id="38" loc="39">τί δῆτα Φοῖβος ἔλακεν ἐκ τῶν στεμμάτων;</TextUnit>
    <TextUnit id="39" loc="40">πεύσει. σαφῶς γὰρ ὁ θεὸς εἶπέ μοι τοδί:</TextUnit>
    <TextUnit id="40" loc="41">ὅτῳ ξυναντήσαιμι πρῶτον ἐξιών,</TextUnit>
    <TextUnit id="41" loc="42">ἐκέλευε τούτου μὴ μεθίεσθαί μ' ἔτι,</TextUnit>
    <TextUnit id="42" loc="43">πείθειν δ' ἐμαυτῷ ξυνακολουθεῖν οἴκαδε.</TextUnit>
    <TextUnit id="43" loc="44">καὶ τῷ ξυναντᾷς δῆτα πρώτῳ;   τουτῳί.</TextUnit>
    <TextUnit id="44" loc="45">εἶτ' οὐ ξυνίης τὴν ἐπίνοιαν τοῦ θεοῦ</TextUnit>
    <TextUnit id="45" loc="46">φράζουσαν ὦ σκαιότατέ σοι σαφέστατα</TextUnit>
    <TextUnit id="46" loc="47">ἀσκεῖν τὸν υἱὸν τὸν ἐπιχώριον τρόπον;</TextUnit>
    <TextUnit id="47" loc="48">τῷ τοῦτο κρίνεις;   δῆλον ὁτιὴ καὶ τυφλῷ</TextUnit>
    <TextUnit id="48" loc="49">γνῶναι δοκεῖ τοῦθ', ὡς σφόδρ' ἐστὶ συμφέρον</TextUnit>
    <TextUnit id="49" loc="50">τὸ μηδὲν ἀσκεῖν ὑγιὲς ἐν τῷ νῦν χρόνῳ.</TextUnit>
    <TextUnit id="50" loc="51">οὐκ ἔσθ' ὅπως ὁ χρησμὸς ἐς τοῦτο ῥέπει,</TextUnit>
    <TextUnit id="51" loc="52">ἀλλ' εἰς ἕτερόν τι μεῖζον. ἢν δ' ἡμῖν φράσῃ</TextUnit>
    <TextUnit id="52" loc="53">ὅστις ποτ' ἐστὶν οὑτοσὶ καὶ τοῦ χάριν</TextUnit>
    <TextUnit id="53" loc="54">καὶ τοῦ δεόμενος ἦλθε μετὰ νῷν ἐνθαδί,</TextUnit>
    <TextUnit id="54" loc="55">πυθοιμεθ' ἂν τὸν χρησμὸν ἡμῶν ὅ τι νοεῖ.</TextUnit>
    <TextUnit id="55" loc="56">ἄγε δὴ σὺ πότερον σαυτὸν ὅστις εἶ φράσεις,</TextUnit>
    <TextUnit id="56" loc="57">ἢ τἀπὶ τούτοις δρῶ; λέγειν χρὴ ταχὺ πάνυ.</TextUnit>
    <TextUnit id="57" loc="58">ἐγὼ μὲν οἰμώζειν λέγω σοι.   μαναθάνεις</TextUnit>
    <TextUnit id="58" loc="59">ὅς φησιν εἶναι;   σοὶ λέγει τοῦτ', οὐκ ἐμοί:</TextUnit>
    <TextUnit id="59" loc="60">σκαιῶς γὰρ αὐτοῦ καὶ χαλεπῶς ἐκπυνθάνει.</TextUnit>
    <TextUnit id="60" loc="61">ἀλλ' εἴ τι χαίρεις ἀνδρὸς εὐόρκου τρόποις,</TextUnit>
    <TextUnit id="61" loc="62">ἐμοὶ φράσον.   κλάειν ἔγωγέ σοι λέγω.</TextUnit>
    <TextUnit id="62" loc="63">δέχου τὸν ἄνδρα καὶ τὸν ὄρνιν τοῦ θεοῦ.</TextUnit>
    <TextUnit id="63" loc="64">οὔ τοι μὰ τὴν Δήμητρα χαιρήσεις ἔτι.</TextUnit>
    <TextUnit id="64" loc="65">εἰ μὴ φράσεις γάρ—   ἀπό ς' ὀλῶ κακὸν κακῶς.</TextUnit>
    <TextUnit id="65" loc="66">ὦ τᾶν—   ἀπαλλάχθητον ἀπ' ἐμοῦ.   πώμαλα.</TextUnit>
    <TextUnit id="66" loc="67">καὶ μὴν ὃ λέγω βέλτιστόν ἐστ' ὦ δέσποτα.</TextUnit>
    <TextUnit id="67" loc="68">ἀπολῶ τὸν ἄνθρωπον κάκιστα τουτονί.</TextUnit>
    <TextUnit id="68" loc="69">ἀναθεὶς γὰρ ἐπὶ κρημνόν τιν' αὐτὸν καταλιπων</TextUnit>
    <TextUnit id="69" loc="70">ἄπειμ', ἵν' ἐκεῖθεν ἐκτραχηλισθῇ πεσών.</TextUnit>
    <TextUnit id="70" loc="71">ἀλλ' αἶρε ταχέως.   μηδαμῶς.   οὔκουν ἐρεῖς;</TextUnit>
    <TextUnit id="71" loc="72">ἀλλ' ἢν πύθησθέ μ' ὅστις εἴμ', εὖ οἶδ' ὅτι</TextUnit>
    <TextUnit id="72" loc="73">κακόν τί μ' ἐργάσεσθε κοὐκ ἀφήσετον.</TextUnit>
    <TextUnit id="73" loc="74">νὴ τοὺς θεοὺς ἡμεῖς γ', ἐὰν βούλῃ γε σύ.</TextUnit>
    <TextUnit id="74" loc="75">μέθεσθε νῦν μου πρῶτον.   ἤν, μεθίεμεν.</TextUnit>
    <TextUnit id="75" loc="76">ἀκούετον δή: δεῖ γὰρ ὡς ἔοικέ με</TextUnit>
    <TextUnit id="76" loc="77">λέγειν ἃ κρύπτειν ἦν παρεσκευασμένος.</TextUnit>
    <TextUnit id="77" loc="78">ἐγὼ γάρ εἰμι Πλοῦτος.   ὦ μιαρώτατε</TextUnit>
    <TextUnit id="78" loc="79">ἀνδρῶν ἁπάντων, εἶτ' ἐσίγας Πλοῦτος ὤν;</TextUnit>
    <TextUnit id="79" loc="80">σὺ Πλοῦτος, οὕτως ἀθλίως διακείμενος;</TextUnit>
    <TextUnit id="80" loc="81">ὦ Φοῖβ' ̓́Απολλον καὶ θεοὶ καὶ δαίμονες</TextUnit>
    <TextUnit id="81" loc="82">καὶ Ζεῦ, τί φῄς; ἐκεῖνος ὄντως εἶ σύ;   ναί.</TextUnit>
    <TextUnit id="82" loc="83">ἐκεῖνος αὐτός;   αὐτότατος.   πόθεν οὖν φράσον</TextUnit>
    <TextUnit id="83" loc="84">αὐχμῶν βαδίζεις;   ἐκ Πατροκλέους ἔρχομαι,</TextUnit>
    <TextUnit id="84" loc="85">ὃς οὐκ ἐλούσατ' ἐξ ὅτουπερ ἐγένετο.</TextUnit>
    <TextUnit id="85" loc="86">τουτὶ δὲ τὸ κακὸν πῶς ἔπαθες; κάτειπέ μοι.</TextUnit>
    <TextUnit id="86" loc="87">ὁ Ζεύς με ταῦτ' ἔδρασεν ἀνθρώποις φθονῶν.</TextUnit>
    <TextUnit id="87" loc="88">ἐγὼ γὰρ ὢν μειράκιον ἠπείλης' ὅτι</TextUnit>
    <TextUnit id="88" loc="89">ὡς τοὺς δικαίους καὶ σοφοὺς καὶ κοσμίους</TextUnit>
    <TextUnit id="89" loc="90">μόνους βαδιοίμην: ὁ δέ μ' ἐποίησεν τυφλόν,</TextUnit>
    <TextUnit id="90" loc="91">ἵνα μὴ διαγιγνώσκοιμι τούτων μηδένα.</TextUnit>
    <TextUnit id="91" loc="92">οὕτως ἐκεῖνος τοῖσι χρηστοῖσι φθονεῖ.</TextUnit>
    <TextUnit id="92" loc="93">καὶ μὴν διὰ τοὺς χρηστούς γε τιμᾶται μόνους</TextUnit>
    <TextUnit id="93" loc="94">καὶ τοὺς δικαίους.   ὁμολογῶ σοι.   φέρε τί οὖν;</TextUnit>
    <TextUnit id="94" loc="95">εἰ πάλιν ἀναβλέψειας ὥσπερ καὶ πρὸ τοῦ,</TextUnit>
    <TextUnit id="95" loc="96">φεύγοις ἂν ἤδη τοὺς πονηρούς;   φήμ' ἐγώ.</TextUnit>
    <TextUnit id="96" loc="97">ὡς τοὺς δικαίους δ' ἂν βαδίζοις;   πάνυ μὲν οὖν:</TextUnit>
    <TextUnit id="97" loc="98">πολλοῦ γὰρ αὐτοὺς οὐχ ἑόρακά πω χρόνου.</TextUnit>
    <TextUnit id="98" loc="99">καὶ θαῦμά γ' οὐδέν: οὐδ' ἐγὼ γὰρ ὁ βλέπων.</TextUnit>
    <TextUnit id="99" loc="100">ἄφετόν με νῦν. ἴστον γὰρ ἤδη τἀπ' ἐμοῦ.</TextUnit>
    <TextUnit id="100" loc="101">μὰ Δί' ἀλλὰ πολλῷ μᾶλλον ἑξόμεσθά σου.</TextUnit>
    <TextUnit id="101" loc="102">οὐκ ἠγόρευον ὅτι παρέξειν πράγματα</TextUnit>
    <TextUnit id="102" loc="103">ἐμέλλετόν μοι;   καὶ σύ γ' ἀντιβολῶ πιθοῦ,</TextUnit>
    <TextUnit id="103" loc="104">καὶ μή μ' ἀπολίπῃς: οὐ γὰρ εὑρήσεις ἐμοῦ</TextUnit>
    <TextUnit id="104" loc="105">ζητῶν ἔτ' ἄνδρα τοὺς τρόπους βελτίονα.</TextUnit>
    <TextUnit id="105" loc="106">μὰ τὸν Δί' οὐ γὰρ ἔστιν ἄλλος πλὴν ἐγώ.</TextUnit>
    <TextUnit id="106" loc="107">ταυτὶ λέγουσι πάντες: ἡνίκ' ἂν δέ μου</TextUnit>
    <TextUnit id="107" loc="108">τύχως' ἀληθῶς καὶ γένωνται πλούσιοι,</TextUnit>
    <TextUnit id="108" loc="109">ἀτεχνῶς ὑπερβάλλουσι τῇ μοχθηρίᾳ.</TextUnit>
    <TextUnit id="109" loc="110">ἔχει μὲν οὕτως, εἰσὶ δ' οὐ πάντες κακοί.</TextUnit>
    <TextUnit id="110" loc="111">μὰ Δί' ἀλλ' ἁπαξάπαντες.   οἰμώξει μακρά.</TextUnit>
    <TextUnit id="111" loc="112">σοὶ δ' ὡς ἂν εἰδῇς ὅσα παρ' ἡμῖν ἢν μένῃς</TextUnit>
    <TextUnit id="112" loc="113">γενήσετ' ἀγαθά, πρόσεχε τὸν νοῦν ἵνα πύθῃ.</TextUnit>
    <TextUnit id="113" loc="114">οἶμαι γὰρ οἶμαι, σὺν θεῷ δ' εἰρήσεται,</TextUnit>
    <TextUnit id="114" loc="115">ταύτης ἀπαλλάξειν σε τῆς ὀφθαλμίας</TextUnit>
    <TextUnit id="115" loc="116">βλέψαι ποιήσας.   μηδαμῶς τοῦτ' ἐργάσῃ.</TextUnit>
    <TextUnit id="116" loc="117">οὐ βούλομαι γὰρ πάλιν ἀναβλέψαι.   τί φῄς;</TextUnit>
    <TextUnit id="117" loc="118">ἅνθρωπος οὗτός ἐστιν ἄθλιος φύσει.</TextUnit>
    <TextUnit id="118" loc="119">ὁ Ζεὺς † μὲν οὖν εἰδὼς τὰ τούτων μῶρ' ἔμ' εἰ†</TextUnit>
    <TextUnit id="119" loc="120">πύθοιτ' ἂν ἐπιτρίψειε.   νῦν δ' οὐ τοῦτο δρᾷ,</TextUnit>
    <TextUnit id="120" loc="121">ὅστις σε προσπταίοντα περινοστεῖν ἐᾷ;</TextUnit>
    <TextUnit id="121" loc="122">οὐκ οἶδ': ἐγὼ δ' ἐκεῖνον ὀρρωδῶ πάνυ.</TextUnit>
    <TextUnit id="122" loc="123">ἄληθες ὦ δειλότατε πάντων δαιμόνων;</TextUnit>
    <TextUnit id="123" loc="124">οἴει γὰρ εἶναι τὴν Διὸς τυραννίδα</TextUnit>
    <TextUnit id="124" loc="125">καὶ τοὺς κεραυνοὺς ἀξίους τριωβόλου,</TextUnit>
    <TextUnit id="125" loc="126">ἐὰν ἀναβλέψῃς σὺ κἂν σμικρὸν χρόνον;</TextUnit>
    <TextUnit id="126" loc="127">ἆ μὴ λέγ' ὦ πόνηρε ταῦτ'.   ἔχ' ἥσυχος.</TextUnit>
    <TextUnit id="127" loc="128">ἐγὼ γὰρ ἀποδείξω σε τοῦ Διὸς πολὺ</TextUnit>
    <TextUnit id="128" loc="129">μεῖζον δυνάμενον.   ἐμὲ σύ;   νὴ τὸν οὐρανόν.</TextUnit>
    <TextUnit id="129" loc="130">αὐτίκα γὰρ ἄρχει διὰ τίν' ὁ Ζεὺς τῶν θεῶν;</TextUnit>
    <TextUnit id="130" loc="131">διὰ τἀργύριον: πλεῖστον γάρ ἐστ' αὐτῷ.   φέρε</TextUnit>
    <TextUnit id="131" loc="132">τίς οὖν ὁ παρέχων ἐστὶν αὐτῷ τοῦθ';   ὁδί.</TextUnit>
    <TextUnit id="132" loc="133">θύουσι δ' αὐτῷ διὰ τίν'; οὐ διὰ τουτονί;</TextUnit>
    <TextUnit id="133" loc="134">καὶ νὴ Δί' εὔχονταί γε πλουτεῖν ἄντικρυς.</TextUnit>
    <TextUnit id="134" loc="135">οὔκουν ὅδ' ἐστὶν αἴτιος καὶ ῥᾳδίως</TextUnit>
    <TextUnit id="135" loc="136">παύσειεν, εἰ βούλοιτο, ταῦτ' ἄν;   ὅτι τί δή;</TextUnit>
    <TextUnit id="136" loc="137">ὅτι οὐδ' ἂν εἷς θύσειεν ἀνθρώπων ἔτι,</TextUnit>
    <TextUnit id="137" loc="138">οὐ βοῦν ἄν, οὐχὶ ψαιστόν, οὐκ ἄλλ' οὐδὲ ἕν,</TextUnit>
    <TextUnit id="138" loc="139">μὴ βουλομένου σοῦ.   πῶς;   ὅπως;</TextUnit>
    <TextUnit id="139" loc="140">οὐκ ἔσθ' ὅπως</TextUnit>
    <TextUnit id="140" loc="140">ὠνήσεται δήπουθεν, ἢν σὺ μὴ παρὼν</TextUnit>
    <TextUnit id="141" loc="141">αὐτὸς διδῷς πἀργύριον: ὥστε τοῦ Διὸς</TextUnit>
    <TextUnit id="142" loc="142">τὴν δύνομιν, ἢν λυπῇ τι, καταλύσεις μόνος.</TextUnit>
    <TextUnit id="143" loc="143">τί λέγεις; δι' ἐμὲ θύουσιν αὐτῷ;   φήμ' ἐγώ.</TextUnit>
    <TextUnit id="144" loc="144">καὶ νὴ Δί' εἴ τί γ' ἔστι λαμπρὸν καὶ καλὸν</TextUnit>
    <TextUnit id="145" loc="145">ἢ χαρίεν ἀνθρώποισι, διὰ σὲ γίγνεται.</TextUnit>
    <TextUnit id="146" loc="146">ἅπαντα τῷ πλουτεῖν γάρ ἐσθ' ὑπήκοα.</TextUnit>
    <TextUnit id="147" loc="147">ἔγωγέ τοι διὰ μικρὸν ἀργυρίδιον</TextUnit>
    <TextUnit id="148" loc="148">δοῦλος γεγένημαι, διὰ τὸ μὴ πλουτεῖν ἴσως.</TextUnit>
    <TextUnit id="149" loc="149">καὶ τάς γ' ἑταίρας φασὶ τὰς Κορινθίας,</TextUnit>
    <TextUnit id="150" loc="150">ὅταν μὲν αὐτάς τις πένης πειρῶν τύχῃ,</TextUnit>
    <TextUnit id="151" loc="151">οὐδὲ προσέχειν τὸν νοῦν, ἐὰν δὲ πλούσιος,</TextUnit>
    <TextUnit id="152" loc="152">τὸν πρωκτὸν αὐτὰς εὐθὺς ὡς τοῦτον τρέπειν.</TextUnit>
    <TextUnit id="153" loc="153">καὶ τούς γε παῖδάς φασι ταὐτὸ τοῦτο δρᾶν</TextUnit>
    <TextUnit id="154" loc="154">οὐ τῶν ἐραστῶν ἀλλὰ τἀργυρίου χάριν.</TextUnit>
    <TextUnit id="155" loc="155">οὐ τούς γε χρηστούς, ἀλλὰ τοὺς πόρνους: ἐπεὶ</TextUnit>
    <TextUnit id="156" loc="156">αἰτοῦσιν οὐκ ἀργύριον οἱ χρηστοί.   τί δαί;</TextUnit>
    <TextUnit id="157" loc="157">ὁ μὲν ἵππον ἀγαθόν, ὁ δὲ κύνας θηρευτικάς.</TextUnit>
    <TextUnit id="158" loc="158">αἰσχυνόμενοι γὰρ ἀργύριον αἰτεῖν ἴσως</TextUnit>
    <TextUnit id="159" loc="159">ὀνόματι περιπέττουσι τὴν μοχθηρίαν.</TextUnit>
    <TextUnit id="160" loc="160">τέχναι δὲ πᾶσαι διὰ σὲ καὶ σοφίσματα</TextUnit>
    <TextUnit id="161" loc="161">ἐν τοῖσιν ἀνθρώποισίν ἐσθ' ηὑρημένα.</TextUnit>
    <TextUnit id="162" loc="162">ὁ μὲν γὰρ ἡμῶν σκυτοτομεῖ καθήμενος:</TextUnit>
    <TextUnit id="163" loc="163">ἕτερος δὲ χαλκεύει τις, ὁ δὲ τεκταίνεται:</TextUnit>
    <TextUnit id="164" loc="164">ὁ δὲ χρυσοχοεῖ γε χρυσίον παρὰ σοῦ λαβών:</TextUnit>
    <TextUnit id="165" loc="165">ὁ δὲ λωποδυτεῖ γε νὴ Δί', ὁ δὲ τοιχωρυχεῖ:</TextUnit>
    <TextUnit id="166" loc="166">ὁ δὲ γναφεύει γ':   ὁ δέ γε πλύνει κῴδια:</TextUnit>
    <TextUnit id="167" loc="167">ὁ δὲ βυρσοδεψεῖ γ':   ὁ δέ γε πωλεῖ κρόμμυα:</TextUnit>
    <TextUnit id="168" loc="168">ὁ δ' ἁλούς γε μοιχὸς διὰ σέ που παρατίλλεται.</TextUnit>
    <TextUnit id="169" loc="169">οἴμοι τάλας ταυτί μ' ἐλάνθανεν πάλαι.</TextUnit>
    <TextUnit id="170" loc="170">μέγας δὲ βασιλεὺς οὐχὶ διὰ τοῦτον κομᾷ;</TextUnit>
    <TextUnit id="171" loc="171">ἐκκλησία δ' οὐχὶ διὰ τοῦτον γίγνεται;</TextUnit>
    <TextUnit id="172" loc="172">τί δέ; τὰς τριήρεις οὐ σὺ πληροῖς; εἰπέ μοι.</TextUnit>
    <TextUnit id="173" loc="173">τὸ δ' ἐν Κορίνθῳ ξενικὸν οὐχ οὗτος τρέφει;</TextUnit>
    <TextUnit id="174" loc="174">ὁ Πάμφιλος δ' οὐχι διὰ τοῦτον κλαύσεται;</TextUnit>
    <TextUnit id="175" loc="175">ὁ βελονοπώλης δ' οὐχὶ μετὰ τοῦ Παμφίλου;</TextUnit>
    <TextUnit id="176" loc="176">̓Αγύρριος δ' οὐχὶ διὰ τοῦτον πέρδεται;</TextUnit>
    <TextUnit id="177" loc="177">Φιλέψιος δ' οὐχ ἕνεκα σοῦ μύθους λέγει;</TextUnit>
    <TextUnit id="178" loc="178">ἡ ξυμμαχία δ' οὐ διὰ σὲ τοῖς Αἰγυπτίοις;</TextUnit>
    <TextUnit id="179" loc="179">ἐρᾷ δὲ Λαὶ̈ς οὐ διὰ σὲ Φιλωνίδου;</TextUnit>
    <TextUnit id="180" loc="180">ὁ Τιμοθέου δὲ πύργος—   ἐμπέσοι γέ σοι.</TextUnit>
    <TextUnit id="181" loc="181">τὰ δὲ πράγματ' οὐχὶ διὰ σὲ πάντα πράττεται;</TextUnit>
    <TextUnit id="182" loc="182">μονώτατος γὰρ εἶ σὺ πάντων αἴτιος</TextUnit>
    <TextUnit id="183" loc="183">καὶ τῶν κακῶν καὶ τῶν ἀγαθῶν, εὖ ἴσθ' ὅτι.</TextUnit>
    <TextUnit id="184" loc="184">κρατοῦσι γοῦν κἀν τοῖς πολέμοις ἑκάστοτε,</TextUnit>
    <TextUnit id="185" loc="185">ἐφ' οἷς οὗτος ἐπικαθέζηται μόνον.</TextUnit>
    <TextUnit id="186" loc="186">ἐγὼ τοσαῦτα δυνατός εἰμ' εἷς ὢν ποιεῖν;</TextUnit>
    <TextUnit id="187" loc="187">καὶ ναὶ μὰ Δία τούτων γε πολλῷ πλείονα:</TextUnit>
    <TextUnit id="188" loc="188">ὥστ' οὐδὲ μεστὸς σοῦ γέγον' οὐδεὶς πώποτε.</TextUnit>
    <TextUnit id="189" loc="189">τῶν μὲν γὰρ ἄλλων ἐστὶ πάντων πλησμονή,</TextUnit>
    <TextUnit id="190" loc="190">ἔρωτος   ἄρτων   μουσικῆς   τραγημάτων</TextUnit>
    <TextUnit id="191" loc="191">τιμῆς   πλακούντων   ἀνδραγαθίας   ἰσχάδων</TextUnit>
    <TextUnit id="192" loc="192">φιλοτιμίας   μάζης   στρατηγίας   φακῆς:</TextUnit>
    <TextUnit id="193" loc="193">σοῦ δ' ἐγένετ' οὐδεὶς μεστὸς οὐδεπώποτε.</TextUnit>
    <TextUnit id="194" loc="194">ἀλλ' ἢν τάλαντά τις λάβῃ τριακαίδεκα,</TextUnit>
    <TextUnit id="195" loc="195">πολὺ μᾶλλον ἐπιθυμεῖ λαβεῖν ἑκκαίδεκα:</TextUnit>
    <TextUnit id="196" loc="196">κἂν ταῦτ' ἀνύσηται, τετταράκοντα βούλεται,</TextUnit>
    <TextUnit id="197" loc="197">ἤ φησιν εἶν ἀβίωτον αὑτῷ τὸν βίον.</TextUnit>
    <TextUnit id="198" loc="198">εὖ τοι λέγειν ἔμοιγε φαίνεσθον πάνυ:</TextUnit>
    <TextUnit id="199" loc="199">πλὴν ἓν μόνον δέδοικα.   φράζε τοῦ πέρι;</TextUnit>
    <TextUnit id="200" loc="200">ὅπως ἐγὼ τὴν δύναμιν ἣν ὑμεῖς φατε</TextUnit>
    <TextUnit id="201" loc="201">ἔχειν με, ταύτης δεσπότης γενήσομαι.</TextUnit>
    <TextUnit id="202" loc="202">νὴ τὸν Δί' ἀλλὰ καὶ λέγουσι πάντες ὡς</TextUnit>
    <TextUnit id="203" loc="203">δειλότατόν ἐσθ' ὁ Πλοῦτος.   ἥκιστ', ἀλλά με</TextUnit>
    <TextUnit id="204" loc="204">τοιχωρύχος τις διέβαλ'. ἐσδὺς γάρ ποτε</TextUnit>
    <TextUnit id="205" loc="205">οὐκ εἶχεν ἐς τὴν οἰκίαν οὐδὲν λαβεῖν,</TextUnit>
    <TextUnit id="206" loc="206">εὑρὼν ἁπαξάπαντα κατακεκλῃμένα:</TextUnit>
    <TextUnit id="207" loc="207">εἶτ' ὠνόμασέ μου τὴν πρόνοιαν δειλίαν.</TextUnit>
    <TextUnit id="208" loc="208">μή νυν μελέτω σοι μηδέν: ὡς ἐὰν γένῃ</TextUnit>
    <TextUnit id="209" loc="209">ἀνὴρ πρόθυμος αὐτὸς ἐς τὰ πράγματα,</TextUnit>
    <TextUnit id="210" loc="210">βλέποντ' ἀποδείξω ς' ὀξύτερον τοῦ Λυγκέως.</TextUnit>
    <TextUnit id="211" loc="211">πῶς οὖν δυνήσει τοῦτο δρᾶσαι θνητὸς ὤν;</TextUnit>
    <TextUnit id="212" loc="212">ἔχω τιν' ἀγαθὴν ἐλπίδ' ἐξ ὧν εἶπέ μοι</TextUnit>
    <TextUnit id="213" loc="213">ὁ Φοῖβος αὐτὸς Πυθικὴν σείσας δάφνην.</TextUnit>
    <TextUnit id="214" loc="214">κἀκεῖνος οὖν σύνοιδε ταῦτα;   φήμ' ἐγώ.</TextUnit>
    <TextUnit id="215" loc="215">ὁρᾶτε.   μὴ φρόντιζε μηδὲν ὦγαθέ.</TextUnit>
    <TextUnit id="216" loc="216">ἐγὼ γάρ, εὖ τοῦτ' ἴσθι, κεἰ δεῖ μ' ἀποθανεῖν,</TextUnit>
    <TextUnit id="217" loc="217">αὐτὸς διαπράξω ταῦτα.   κἂν βούλῃ γ', ἐγώ.</TextUnit>
    <TextUnit id="218" loc="218">πολλοὶ δ' ἔσονται χἄτεροι νῷν ξύμμαχοι,</TextUnit>
    <TextUnit id="219" loc="219">ὅσοις δικαίοις οὖσιν οὐκ ἦν ἄλφιτα.</TextUnit>
    <TextUnit id="220" loc="220">παπαῖ πονηρούς γ' εἶπας ἡμῖν συμμάχους.</TextUnit>
    <TextUnit id="221" loc="221">οὐκ ἤν γε πλουτήσωσιν ἐξ ἀρχῆς πάλιν.</TextUnit>
    <TextUnit id="222" loc="222">ἀλλ' ἴθι σὺ μὲν ταχέως δραμών—   τί δρῶ; λέγε.</TextUnit>
    <TextUnit id="223" loc="223">τοὺς ξυγγεώργους κάλεσον, εὑρήσεις δ' ἴσως</TextUnit>
    <TextUnit id="224" loc="224">ἐν τοῖς ἀγροῖς αὐτοὺς ταλαιπωρουμένους,</TextUnit>
    <TextUnit id="225" loc="225">ὅπως ἂν ἴσον ἕκαστος ἐνταυθοῖ παρὼν</TextUnit>
    <TextUnit id="226" loc="226">ἡμῖν μετάσχῃ τοῦδε τοῦ Πλούτου μέρος.</TextUnit>
    <TextUnit id="227" loc="227">καὶ δὴ βαδίζω: τουτοδὶ τὸ κρεᾴδιον</TextUnit>
    <TextUnit id="228" loc="228">τῶν ἔνδοθέν τις εἰσενεγκάτω λαβών.</TextUnit>
    <TextUnit id="229" loc="229">ἐμοὶ μελήσει τοῦτό γ': ἀλλ' ἀνύσας τρέχε.</TextUnit>
    <TextUnit id="230" loc="230">σὺ δ' ὦ κράτιστε Πλοῦτε πάντων δαιμόνων</TextUnit>
    <TextUnit id="231" loc="231">εἴσω μετ' ἐμοῦ δεῦρ' εἴσιθ': ἡ γὰρ οἰκία</TextUnit>
    <TextUnit id="232" loc="232">αὕτη 'στὶν ἣν δεῖ χρημάτων σε τήμερον</TextUnit>
    <TextUnit id="233" loc="233">μεστὴν ποιῆσαι καὶ δικαίως κἀδίκως.</TextUnit>
    <TextUnit id="234" loc="234">ἀλλ' ἄχθομαι μὲν εἰσιὼν νὴ τοὺς θεοὺς</TextUnit>
    <TextUnit id="235" loc="235">εἰς οἰκίαν ἑκάστοτ' ἀλλοτρίαν πάνυ:</TextUnit>
    <TextUnit id="236" loc="236">ἀγαθὸν γὰρ ἀπέλαυς' οὐδὲν αὐτοῦ πώποτε.</TextUnit>
    <TextUnit id="237" loc="237">ἢν μὲν γὰρ ὡς φειδωλὸν εἰσελθὼν τύχω,</TextUnit>
    <TextUnit id="238" loc="238">εὐθὺς κατώρυξέν με κατὰ τῆς γῆς κάτω:</TextUnit>
    <TextUnit id="239" loc="239">κἄν τις προσέλθῃ χρηστὸς ἄνθρωπος φίλος</TextUnit>
    <TextUnit id="240" loc="240">αἰτῶν λαβεῖν τι σμικρὸν ἀργυρίδιον,</TextUnit>
    <TextUnit id="241" loc="241">ἔξαρνός ἐστι μηδ' ἰδεῖν με πώποτε.</TextUnit>
    <TextUnit id="242" loc="242">ἢν δ' ὡς παραπλῆγ' ἄνθρωπον εἰσελθὼν τύχω,</TextUnit>
    <TextUnit id="243" loc="243">πόρναισι καὶ κύβοισι παραβεβλημένος</TextUnit>
    <TextUnit id="244" loc="244">γυμνὸς θύραζ' ἐξέπεσον ἐν ἀκαρεῖ χρόνου.</TextUnit>
    <TextUnit id="245" loc="245">μετρίου γὰρ ἀνδρὸς οὐκ ἐπέτυχες πώποτε.</TextUnit>
    <TextUnit id="246" loc="246">ἐγὼ δὲ τούτου τοῦ τρόπου πώς εἰμ' ἀεί,</TextUnit>
    <TextUnit id="247" loc="247">χαίρω τε γὰρ φειδόμενος ὡς οὐδεὶς ἀνὴρ</TextUnit>
    <TextUnit id="248" loc="248">πάλιν τ' ἀναλῶν, ἡνίκ' ἂν τούτου δέῃ.</TextUnit>
    <TextUnit id="249" loc="249">ἀλλ' εἰσίωμεν, ὡς ἰδεῖν σε βούλομαι</TextUnit>
    <TextUnit id="250" loc="250">καὶ τὴν γυναῖκα καὶ τὸν υἱὸν τὸν μόνον,</TextUnit>
    <TextUnit id="251" loc="251">ὃν ἑγὼ φιλῶ μάλιστα μετὰ σέ.   πείθομαι.</TextUnit>
    <TextUnit id="252" loc="252">τί γὰρ ἄν τις οὐχὶ πρὸς σὲ τἀληθῆ λέγοι;</TextUnit>
    <TextUnit id="253" loc="253">ὦ πολλὰ δὴ τῷ δεσπότῃ ταὐτὸν θύμον φαγόντες,</TextUnit>
    <TextUnit id="254" loc="254">ἄνδρες φίλοι καὶ δημόται καὶ τοῦ πονεῖν ἐρασταί,</TextUnit>
    <TextUnit id="255" loc="255">ἴτ' ἐγκονεῖτε σπεύδεθ', ὡς ὁ καιρὸς οὐχὶ μέλλειν,</TextUnit>
    <TextUnit id="256" loc="256">ἀλλ' ἔστ' ἐπ' αὐτῆς τῆς ἀκμῆς, ᾗ δεῖ παρόντ' ἀμύνειν.</TextUnit>
    <TextUnit id="257" loc="257">οὔκουν ὁρᾷς ὁρμωμένους ἡμᾶς πάλαι προθύμως,</TextUnit>
    <TextUnit id="258" loc="258">ὡς εἰκός ἐστιν ἀσθενεῖς γέροντας ἄνδρας ἤδη;</TextUnit>
    <TextUnit id="259" loc="259">σὺ δ' ἀξιοῖς ἴσως με θεῖν, πρὶν ταῦτα καὶ φράσαι μοι</TextUnit>
    <TextUnit id="260" loc="260">ὅτου χάριν μ' ὁ δεσπότης ὁ σὸς κέκληκε δῦρο.</TextUnit>
    <TextUnit id="261" loc="261">οὔκουν πάλαι δήπου λέγω; σὺ δ' αὐτὸς οὐκ ἀκούεις.</TextUnit>
    <TextUnit id="262" loc="262">ὁ δεσπότης γάρ φησιν ὑμᾶς ἡδέως ἅπαντας</TextUnit>
    <TextUnit id="263" loc="263">ψυχροῦ βίου καὶ δυσκόλου ζήσειν ἀπαλλαγέντας.</TextUnit>
    <TextUnit id="264" loc="264">ἔστιν δὲ δὴ τί καὶ πόθεν τὸ πρᾶγμα τοῦθ' ὅ φησιν;</TextUnit>
    <TextUnit id="265" loc="265">ἔχων ἀφῖκται δεῦρο πρεσβύτην τιν' ὦ πόνηροι</TextUnit>
    <TextUnit id="266" loc="266">ῥυπῶντα κυφὸν ἄθλιον ῥυσὸν μαδῶντα νωδόν:</TextUnit>
    <TextUnit id="267" loc="267">οἶμαι δὲ νὴ τὸν οὐρανὸν καὶ ψωλὸν αὐτὸν εἶναι.</TextUnit>
    <TextUnit id="268" loc="268">ὦ χρυσὸν ἀγγείλας ἐπῶν πῶς φῄς; πάλιν φράσον μοι.</TextUnit>
    <TextUnit id="269" loc="269">δηλοῖς γὰρ αὐτὸν σωρὸν ἥκειν χρημάτων ἔχοντα.</TextUnit>
    <TextUnit id="270" loc="270">πρεσβυτικῶν μὲν οὖν κακῶν ἔγωγ' ἔχοντα σωρόν.</TextUnit>
    <TextUnit id="271" loc="271">μῶν ἀξιοῖς φενακίσας ἔπειτ' ἀπαλλαγῆναι</TextUnit>
    <TextUnit id="272" loc="272">ἀζήμοις, καὶ ταῦτ' ἐμοῦ βακτηρίαν ἔχοντος;</TextUnit>
    <TextUnit id="273" loc="273">πάντως γὰρ ἄνθρωπον φύσει τοιοῦτον ἐς τὰ πάντα</TextUnit>
    <TextUnit id="274" loc="274">ἡγεῖσθέ μ' εἶναι κοὐδὲν ἂν νομίζεθ' ὑγιὲς εἰπεῖν;</TextUnit>
    <TextUnit id="275" loc="275">ὡς σεμνὸς οὑπίτριπτος: αἱ κνῆμαι δέ σου βοῶσιν</TextUnit>
    <TextUnit id="276" loc="276">“ἰοὺ ἰού,” τὰς χοίνικας καὶ τὰς πέδας ποθοῦσαι.</TextUnit>
    <TextUnit id="277" loc="277">ἐν τῇ σορῷ νυνὶ λαχὸν τὸ γράμμα σου δικάζειν,</TextUnit>
    <TextUnit id="278" loc="278">σὺ δ' οὐ βαδίζεις, ὁ δὲ Χάρων τὸ ξύμβολον δίδωσιν.</TextUnit>
    <TextUnit id="279" loc="279">διαρραγείης, ὡς μόθων εἶ καὶ φύσει κόβαλος,</TextUnit>
    <TextUnit id="280" loc="280">ὅστις φενακίζεις, φράσαι δ' οὔπω τέτληκας ἡμῖν,</TextUnit>
    <TextUnit id="281" loc="281">οἳ πολλὰ μοχθήσαντες οὐκ οὔσης σχολῆς προθύμως</TextUnit>
    <TextUnit id="282" loc="282">δεῦρ' ἤλθομεν, πολλῶν θύμων ῥίζας διεκπερῶντες.</TextUnit>
    <TextUnit id="283" loc="283">ἀλλ' οὐκέτ' ἂν κρύψαιμι. τὸν Πλοῦτον γὰρ ὦνδρες ἥκει</TextUnit>
    <TextUnit id="284" loc="285">ἄγων ὁ δεσπότης, ὃς ὑμᾶς πλουσίους ποιήσει.</TextUnit>
    <TextUnit id="285" loc="286">ὄντως γὰρ ἔστι πλουσίοις ἡμῖν ἅπασιν εἶναι;</TextUnit>
    <TextUnit id="286" loc="287">νὴ τοὺς θεοὺς Μίδαις μὲν οὖν, ἢν ὦτ' ὄνου λάβητε.</TextUnit>
    <TextUnit id="287" loc="288">ὡς ἥδομαι καὶ τέρπομαι καὶ βούλομαι χορεῦσαι</TextUnit>
    <TextUnit id="288" loc="289">ὑφ' ἡδονῆς, εἴπερ λέγεις ὄντως σὺ ταῦτ' ἀληθῆ.</TextUnit>
    <TextUnit id="289" loc="290">καὶ μὴν ἐγὼ βουλήσομαι θρεττανελὸ τὸν Κύκλωπα</TextUnit>
    <TextUnit id="290" loc="291">μιμούμενος καὶ τοῖν ποδοῖν ὡδὶ παρενσαλεύων</TextUnit>
    <TextUnit id="291" loc="292">ὑμᾶς ἄγειν. ἀλλ' εἶα τέκεα θαμίν' ἐπαναβοῶντες</TextUnit>
    <TextUnit id="292" loc="293">βληχώμενοί τε προβατίων</TextUnit>
    <TextUnit id="293" loc="294">αἰγῶν τε κιναβρώντων μέλη</TextUnit>
    <TextUnit id="294" loc="295">ἕπεσθ' ἀπεψωλημένοι: τράγοι δ' ἀκρατιεῖσθε.</TextUnit>
    <TextUnit id="295" loc="296">ἡμεῖς δέ γ' αὖ ζητήσομεν θρεττανελὸ τὸν Κύκλωπα</TextUnit>
    <TextUnit id="296" loc="297">βληχώμενοι, σὲ τουτονὶ πεινῶντα καταλαβόντες,</TextUnit>
    <TextUnit id="297" loc="298">πήραν ἔχοντα λάχανά τ' ἄγρια δροσερά, κραιπαλῶντα</TextUnit>
    <TextUnit id="298" loc="299">ἡγούμενον τοῖς προβατίοις,</TextUnit>
    <TextUnit id="299" loc="300">εἰκῇ δὲ καταδαρθόντα που</TextUnit>
    <TextUnit id="300" loc="301">μέγαν λαβόντες ἡμμένον σφηκίσκον ἐκτυφλῶσαι.</TextUnit>
    <TextUnit id="301" loc="302">ἐγὼ δὲ τὴν Κίρκην γε τὴν τὰ φάρμακ' ἀνακυκῶσαν,</TextUnit>
    <TextUnit id="302" loc="303">ἣ τοὺς ἑταίρους τοῦ Φιλωνίδου ποτ' ἐν Κορίνθῳ</TextUnit>
    <TextUnit id="303" loc="304">ἔπεισεν ὡς ὄντας κάπρους</TextUnit>
    <TextUnit id="304" loc="305">μεμαγμένον σκῶρ ἐσθίειν, αὐτὴ δ' ἔματτεν αὐτοῖς,</TextUnit>
    <TextUnit id="305" loc="306">μιμήσομαι πάντας τρόπους:</TextUnit>
    <TextUnit id="306" loc="307">ὑμεῖς δὲ γρυλίζοντες ὑπὸ φιληδίας</TextUnit>
    <TextUnit id="307" loc="308">ἕπεσθε μητρὶ χοῖροι.</TextUnit>
    <TextUnit id="308" loc="309">οὐκοῦν σε τὴν Κίρκην γε τὴν τὰ φάρμακ' ἀνακυκῶσαν</TextUnit>
    <TextUnit id="309" loc="310">καὶ μαγγανεύουσαν μολύνουσάν τε τοὺς ἑταίρους</TextUnit>
    <TextUnit id="310" loc="311">λαβόντες ὑπὸ φιληδίας</TextUnit>
    <TextUnit id="311" loc="312">τὸν Λαρτίου μιμούμενοι τῶν ὄρχεων κρεμῶμεν,</TextUnit>
    <TextUnit id="312" loc="313">μινθώσομέν θ' ὥσπερ τράγου</TextUnit>
    <TextUnit id="313" loc="314">τὴν ῥῖνα: σὺ δ' ̓Αρίστυλλος ὑποχάσκων ἐρεῖς,</TextUnit>
    <TextUnit id="314" loc="315">ἕπεσθε μητρὶ χοῖροι.</TextUnit>
    <TextUnit id="315" loc="316">ἀλλ' εἶα νῦν τῶν σκωμμάτων ἀπαλλαγέντες ἤδη</TextUnit>
    <TextUnit id="316" loc="317">ὑμεῖς ἐπ' ἄλλ' εἶδος τρέπεσθ',</TextUnit>
    <TextUnit id="317" loc="318">ἐγὼ δ' ἰὼν ἤδη λάθρᾳ</TextUnit>
    <TextUnit id="318" loc="319">βουλήσομαι τοῦ δεσπότου</TextUnit>
    <TextUnit id="319" loc="320">λαβών τιν' ἄρτον καὶ κρέας</TextUnit>
    <TextUnit id="320" loc="321">μασώμενος τὸ λοιπὸν οὕτω τῷ κόπῳ ξυνεῖναι. Χοροῦ</TextUnit>
    <TextUnit id="321" loc="322">χαίρειν μὲν ὑμᾶς ἐστιν ὦνδρες δημόται</TextUnit>
    <TextUnit id="322" loc="323">ἀρχαῖον ἤδη προσαγορεύειν καὶ σαπρόν:</TextUnit>
    <TextUnit id="323" loc="324">ἀσπάζομαι δ' ὁτιὴ προθύμως ἥκετε</TextUnit>
    <TextUnit id="324" loc="325">καὶ συντεταμένως κοὐ κατεβλακευμένως.</TextUnit>
    <TextUnit id="325" loc="326">ὅπως δέ μοι καὶ τἄλλα συμπαραστάται</TextUnit>
    <TextUnit id="326" loc="327">ἔσεσθε καὶ σωτῆρες ὄντως τοῦ θεοῦ.</TextUnit>
    <TextUnit id="327" loc="328">θάρρει: βλέπειν γὰρ ἄντικρυς δόξεις μ' ̓́Αρη.</TextUnit>
    <TextUnit id="328" loc="329">δεινὸν γὰρ εἰ τριωβόλου μὲν οὕνεκα</TextUnit>
    <TextUnit id="329" loc="330">ὠστιζόμεσθ' ἑκάστοτ' ἐν τἠκκλησίᾳ,</TextUnit>
    <TextUnit id="330" loc="331">αὐτὸν δὲ τὸν Πλοῦτον παρείην τῳ λαβεῖν.</TextUnit>
    <TextUnit id="331" loc="332">καὶ μὴν ὁρῶ καὶ Βλεψίδημον τουτονὶ</TextUnit>
    <TextUnit id="332" loc="333">προσιόντα: δῆλος δ' ἐστὶν ὅτι τοῦ πράγματος</TextUnit>
    <TextUnit id="333" loc="334">ἀκήκοέν τι τῇ βαδίσει καὶ τῷ τάχει.</TextUnit>
    <TextUnit id="334" loc="335">τί ἂν οὖν τὸ πρᾶγμ' εἴη; πόθεν καὶ τίνι τρόπῳ</TextUnit>
    <TextUnit id="335" loc="336">Χρεμύλος πεπλούτηκ' ἐξαπίνης; οὐ πείθομαι.</TextUnit>
    <TextUnit id="336" loc="337">καίτοι λόγος γ' ἦν νὴ τὸν ̔Ηρακλέα πολὺς</TextUnit>
    <TextUnit id="337" loc="338">ἐπὶ τοῖσι κουρείοισι τῶν καθημένων,</TextUnit>
    <TextUnit id="338" loc="339">ὡς ἐξαπίνης ἀνὴρ γεγένηται πλούσιος.</TextUnit>
    <TextUnit id="339" loc="340">ἔστιν δέ μοι τοῦτ' αὐτὸ θαυμάσιον, ὅπως</TextUnit>
    <TextUnit id="340" loc="341">χρηστόν τι πράττων τοὺς φίλους μεταπέμπεται.</TextUnit>
    <TextUnit id="341" loc="342">οὔκουν ἐπιχώριόν γε πρᾶγμ' ἐργάζεται.</TextUnit>
    <TextUnit id="342" loc="343">ἀλλ' οὐδὲν ἀποκρύψας ἐρῶ: νὴ τοὺς θεοὺς</TextUnit>
    <TextUnit id="343" loc="344">ὦ Βλεψίδημ' ἄμεινον ἢ χθὲς πράττομεν,</TextUnit>
    <TextUnit id="344" loc="345">ὥστε μετέχειν ἔξεστιν: εἶ γὰρ τῶν φίλων.</TextUnit>
    <TextUnit id="345" loc="346">γέγονας δ' ἀληθῶς, ὡς λέγουσι, πλούσιος;</TextUnit>
    <TextUnit id="346" loc="347">ἔσομαι μὲν οὖν αὐτίκα μάλ', ἢν θεὸς θέλῃ.</TextUnit>
    <TextUnit id="347" loc="348">ἔνι γάρ τις ἔνι κίνδυνος ἐν τῷ πράγματι.</TextUnit>
    <TextUnit id="348" loc="349">ποῖός τις;   οἷος;   λέγ' ἀνύσας ὅ τι φῄς ποτε.</TextUnit>
    <TextUnit id="349" loc="350">ἢν μὲν κατορθώσωμεν, εὖ πράττειν ἀεί:</TextUnit>
    <TextUnit id="350" loc="351">ἢν δὲ σφαλῶμεν, ἐπιτετρῖφθαι τὸ παράπαν.</TextUnit>
    <TextUnit id="351" loc="352">τουτὶ πονηρὸν φαίνεται τὸ φορτίον</TextUnit>
    <TextUnit id="352" loc="353">καί μ' οὐκ ἀρέσκει. τό τε γὰρ ἐξαίφνης ἄγαν</TextUnit>
    <TextUnit id="353" loc="354">οὕτως ὑπερπλουτεῖν τό τ' αὖ δεδοικέναι</TextUnit>
    <TextUnit id="354" loc="355">πρὸς ἀνδρὸς οὐδὲν ὑγιές ἐστ' εἰργασμένου.</TextUnit>
    <TextUnit id="355" loc="356">πῶς οὐδὲν ὑγιές;   εἴ τι κεκλοφὼς νὴ Δία</TextUnit>
    <TextUnit id="356" loc="357">ἐκεῖθεν ἥκεις ἀργύριον ἢ χρυσίον</TextUnit>
    <TextUnit id="357" loc="358">παρὰ τοῦ θεοῦ, κἄπειτ' ἴσως σοι μεταμέλει.</TextUnit>
    <TextUnit id="358" loc="359">̓́Απολλον ἀποτρόπαιε μὰ Δί' ἐγὼ μὲν οὔ.</TextUnit>
    <TextUnit id="359" loc="360">παῦσαι φλυαρῶν ὦγάθ': οῖδα γὰρ σαφῶς.</TextUnit>
    <TextUnit id="360" loc="361">σὺ μηδὲν εἰς ἔμ' ὑπονόει τοιουτονί.</TextUnit>
    <TextUnit id="361" loc="362">φεῦ,</TextUnit>
    <TextUnit id="362" loc="363">ὡς οὐδὲν ἀτεχνῶς ὑγιές ἐστιν οὐδενός,</TextUnit>
    <TextUnit id="363" loc="364">ἀλλ' εἰσὶ τοῦ κέρδους ἅπαντες ἥττονες.</TextUnit>
    <TextUnit id="364" loc="365">οὔ τοι μὰ τὴν Δήμητρ' ὑγιαίνειν μοι δοκεῖς.</TextUnit>
    <TextUnit id="365" loc="365">ὡς πολὺ μεθέστηχ' ὧν πρότερον εἶχεν τρόπων.</TextUnit>
    <TextUnit id="366" loc="366">μελαγχολᾷς ὦνθρωπε νὴ τὸν οὐρανόν.</TextUnit>
    <TextUnit id="367" loc="367">ἀλλ' οὐδὲ τὸ βλέμμ' αὐτὸ κατὰ χώραν ἔχει,</TextUnit>
    <TextUnit id="368" loc="368">ἀλλ' ἐστὶν ἐπίδηλόν τι πεπανουργηκότι.</TextUnit>
    <TextUnit id="369" loc="369">σὺ μὲν οἶδ' ὃ κρώζεις: ὡς ἐμοῦ τι κεκλοφότος</TextUnit>
    <TextUnit id="370" loc="370">ζητεῖς μεταλαβεῖν.   μεταλαβεῖν ζητῶ; τίνος;</TextUnit>
    <TextUnit id="371" loc="371">τὸ δ' ἐστὶν οὐ τοιοῦτον ἀλλ' ἑτέρως ἔχον.</TextUnit>
    <TextUnit id="372" loc="372">μῶν οὐ κέκλοφας ἀλλ' ἥρπακας;   κακοδαιμονᾷς.</TextUnit>
    <TextUnit id="373" loc="373">ἀλλ' οὐδὲ μὴν ἀπεστέρηκάς γ' οὐδένα;</TextUnit>
    <TextUnit id="374" loc="374">ου' δῆτ' ἔγωγ'.   ὦ ̔Ηράκλεις, φέρε ποῖ τις ἂν</TextUnit>
    <TextUnit id="375" loc="375">τράποιτο; τἀληθὲς γὰρ οὐκ ἐθέλει φράσαι.</TextUnit>
    <TextUnit id="376" loc="376">κατηγορεῖς γὰρ πρὶν μαθεῖν τὸ πρᾶγμά μου.</TextUnit>
    <TextUnit id="377" loc="377">ὦ τᾶν ἐγώ τοι τοῦτ' ἀπὸ σμικροῦ πάνυ</TextUnit>
    <TextUnit id="378" loc="378">ἐθέλω διαπρᾶξαι πρὶν πυθέσθαι τὴν πόλιν,</TextUnit>
    <TextUnit id="379" loc="379">τὸ στόμ' ἐπιβύσας κέρμασιν τῶν ῥητόρων.</TextUnit>
    <TextUnit id="380" loc="380">καὶ μὴν φίλως γ' ἄν μοι δοκεῖς νὴ τοὺς θεοὺς</TextUnit>
    <TextUnit id="381" loc="381">τρεῖς μνᾶς ἀναλώσας λογίσασθαι δώδεκα.</TextUnit>
    <TextUnit id="382" loc="382">ὁρῶ τιν' ἐπὶ τοῦ βήματος καθεδούμενον</TextUnit>
    <TextUnit id="383" loc="383">ἱκετηρίαν ἔχοντα μετὰ τῶν παιδίων</TextUnit>
    <TextUnit id="384" loc="384">καὶ τῆς γυναικός, κου' διοίσοντ' ἄντικρυς</TextUnit>
    <TextUnit id="385" loc="385">τῶν ̔Ηρακλειδῶν οὐδ' ὁτιοῦν τῶν Παμφίλου.</TextUnit>
    <TextUnit id="386" loc="386">οὒκ ὦ κακόδαιμον, ἀλλὰ τοὺς χρηστοὺς μόνους</TextUnit>
    <TextUnit id="387" loc="387">ἔγωγε καὶ τοὺς δεξιοὺς καὶ σώφρονας</TextUnit>
    <TextUnit id="388" loc="388">ἀπαρτὶ πλουτῆσαι ποιήσω.   τί σὺ λέγεις;</TextUnit>
    <TextUnit id="389" loc="389">οὕτω πάνυ πολλὰ κέκλοφας;   οἴμοι τῶν κακῶν,</TextUnit>
    <TextUnit id="390" loc="390">ἀπολεῖς.   σὺ μὲν οὖν σεαυτόν, ὥς γ' ἐμοὶ δοκεῖς.</TextUnit>
    <TextUnit id="391" loc="391">ου' δῆτ', ἐπεὶ τὸν Πλοῦτον ὦ μόχθηρε σὺ</TextUnit>
    <TextUnit id="392" loc="392">ἔχω.   σὺ Πλοῦτον; ποῖον;   αὐτὸν τὸν θεόν.</TextUnit>
    <TextUnit id="393" loc="393">καὶ ποῦ 'στιν;   ἔνδον.   ποῦ;   παρ'</TextUnit>
    <TextUnit id="394" loc="394">ἐμοί.   παρὰ σοί;   πάνυ.</TextUnit>
    <TextUnit id="395" loc="395">οὐκ ἐς κόρακας; Πλοῦτος παρὰ σοί;   νὴ τοὺς θεούς.</TextUnit>
    <TextUnit id="396" loc="395">λὲγεις ἀληθῆ;   φημί.   πρὸς τῆς ̔Εστίας;</TextUnit>
    <TextUnit id="397" loc="396">νὴ τὸν Ποσειδῶ.   τὸν θαλάττιον λέγεις;</TextUnit>
    <TextUnit id="398" loc="397">εἰ δ' ἔστιν ἕτερός τις Ποσειδῶν, τὸν ἕτερον.</TextUnit>
    <TextUnit id="399" loc="398">εἶτ' οὐ διαπέμπεις καὶ πρὸς ἡμᾶς τοὺς φίλους;</TextUnit>
    <TextUnit id="400" loc="399">οὐκ ἔστι πω τὰ πράγματ' ἐν τούτῳ.   τί φῄς;</TextUnit>
    <TextUnit id="401" loc="400">οὐ τῷ μεταδοῦναι;   μὰ Δία. δεῖ γὰρ πρῶτα   τί;</TextUnit>
    <TextUnit id="402" loc="401">βλέψαι ποιῆσαι νώ—   τίνα βλέψαι; φράσον.</TextUnit>
    <TextUnit id="403" loc="402">τὸν Πλοῦτον ὥσπερ πρότερον ἑνί γέ τῳ τρόπῳ.</TextUnit>
    <TextUnit id="404" loc="403">τυφλὸς γὰρ ὄντως ἐστί;   νὴ τὸν οὐρανόν.</TextUnit>
    <TextUnit id="405" loc="404">οὐκ ἐτὸς ἄρ' ὡς ἔμ' ἦλθεν οὐδεπώποτε.</TextUnit>
    <TextUnit id="406" loc="405">ἀλλ' ἢν θεοὶ θέλωσι, νῦν ἀφίξεται.</TextUnit>
    <TextUnit id="407" loc="406">οὔκουν ἰατρὸν εἰσάγειν ἐχρῆν τινά;</TextUnit>
    <TextUnit id="408" loc="407">τίς δῆτ' ἰατρός ἐστι νῦν ἐν τῇ πόλει;</TextUnit>
    <TextUnit id="409" loc="408">οὔτε γὰρ ὁ μισθὸς οὐδὲν ἔστ' οὔθ' ἡ τέχνη.</TextUnit>
    <TextUnit id="410" loc="409">σκοπῶμεν.   ἀλλ' οὐκ ἔστιν.   οὐδ ἐμοὶ δοκεῖ.</TextUnit>
    <TextUnit id="411" loc="410">μὰ Δί' ἀλλ' ὅπερ πάλαι παρεσκευαζόμην</TextUnit>
    <TextUnit id="412" loc="411">ἐγώ, κατακλίνειν αὐτὸν εἰς ̓Ασκληπιοῦ</TextUnit>
    <TextUnit id="413" loc="412">κράτιστόν ἐστι.   πολὺ μὲν οὖν νὴ τοὺς θεούς.</TextUnit>
    <TextUnit id="414" loc="413">μή νυν διάτριβ' ἀλλ' ἄνυε πράττων ἕν γέ τι.</TextUnit>
    <TextUnit id="415" loc="414">καὶ δὴ βαδίζω.   σπεῦδέ νυν.   τοῦτ' αὐτὸ δρῶ.</TextUnit>
    <TextUnit id="416" loc="415">ὦ θερμὸν ἔργον κἀνόσιον καὶ παράνομον</TextUnit>
    <TextUnit id="417" loc="416">τολμῶντε δρᾶν ἀνθρωπαρίω κακοδαίμονε—</TextUnit>
    <TextUnit id="418" loc="417">ποῖ ποῖ; τί φεύγετον; οὐ μενεῖτον;   ̔Ηράκλεις.</TextUnit>
    <TextUnit id="419" loc="418">ἐγὼ γὰρ ὑμᾶς ἐξολῶ κακοὺς κακῶς:</TextUnit>
    <TextUnit id="420" loc="419">τόλμημα γὰρ τολμᾶτον οὐκ ἀνασχετόν,</TextUnit>
    <TextUnit id="421" loc="420">ἀλλ' οἷον οὐδεὶς ἄλλος οὐδεπώποτε</TextUnit>
    <TextUnit id="422" loc="421">οὔτε θεὸς οὔτ' ἄνθρωπος: ὥστ' ἀπολώλατον.</TextUnit>
    <TextUnit id="423" loc="422">σὺ δ' εἶ τίς; ὠχρὰ μὲν γὰρ εἶναί μοι δοκεῖς.</TextUnit>
    <TextUnit id="424" loc="423">ἴσως ̓Ερινύς ἐστιν ἐκ τραγῳδίας:</TextUnit>
    <TextUnit id="425" loc="424">βλέπει γέ τοι μανικόν τι καὶ τραγῳδικόν.</TextUnit>
    <TextUnit id="426" loc="425">ἀλλ' οὐκ ἔχει γὰρ δᾷδας.   οὐκοῦν κλαύσεται.</TextUnit>
    <TextUnit id="427" loc="426">ὄιεσθε δ' εἶναι τίνα με;   πανδοκεύτριαν</TextUnit>
    <TextUnit id="428" loc="427">ἢ λεκιθόπωλιν. οὐ γὰρ ἂν τοσουτονὶ</TextUnit>
    <TextUnit id="429" loc="428">ἀνέκραγες ἡμῖν οὐδὲν ἠδικημένη.</TextUnit>
    <TextUnit id="430" loc="429">ἄληθες; οὐ γὰρ δεινότατα δεδράκατον</TextUnit>
    <TextUnit id="431" loc="430">ζητοῦντες ἐκ πάσης με χώρας ἐκβαλεῖν;</TextUnit>
    <TextUnit id="432" loc="431">οὔκουν ὑπόλοιπον τὸ βάραθρόν σοι γίγνεται;</TextUnit>
    <TextUnit id="433" loc="432">ἀλλ' ἥτις εἶ λέγειν ς' ἐχρῆν αὐτίκα μάλα.</TextUnit>
    <TextUnit id="434" loc="433">ἣ σφὼ ποιήσω τήμερον δοῦναι δίκην</TextUnit>
    <TextUnit id="435" loc="434">ἀνθ' ὧν ἐμὲ ζητεῖτον ἐνθένδ' ἀφανίσαι.</TextUnit>
    <TextUnit id="436" loc="435">ἆρ' ἐστὶν ἡ καπηλὶς ἡκ τῶν γειτόνων,</TextUnit>
    <TextUnit id="437" loc="436">ἣ ταῖς κοτύλαις ἀεί με διαλυμαίνεται;</TextUnit>
    <TextUnit id="438" loc="437">Πενία μὲν οὖν, ἣ σφῷν ξυνοικῶ πόλλ' ἔτη.</TextUnit>
    <TextUnit id="439" loc="438">ἄναξ ̓́Απολλον καὶ θεοί, ποῖ τις φύγῃ;</TextUnit>
    <TextUnit id="440" loc="439">οὗτος τί δρᾷς; ὦ δειλότατον σὺ θηρίον:</TextUnit>
    <TextUnit id="441" loc="440">οὐ παραμενεῖς;   ἥκιστα πάντων.   οὐ μενεῖς;</TextUnit>
    <TextUnit id="442" loc="441">ἀλλ' ἄνδρε δύο γυναῖκα φεύγομεν μίαν;</TextUnit>
    <TextUnit id="443" loc="442">Πενία γάρ ἐστιν ὦ πόνηρ', ἧς οὐδαμοῦ</TextUnit>
    <TextUnit id="444" loc="443">οὐδὲν πέφυκε ζῷον ἐξωλέστερον.</TextUnit>
    <TextUnit id="445" loc="444">στῆθ', ἀντιβολῶ σε, στῆθι.   μὰ Δί' ἐγὼ μὲν οὔ.</TextUnit>
    <TextUnit id="446" loc="445">καὶ μὴν λέγω, δεινότατον ἔργον παρὰ πολὺ</TextUnit>
    <TextUnit id="447" loc="446">ἔργων ἁπάντων ἐργασόμεθ', εἰ τὸν θεὸν</TextUnit>
    <TextUnit id="448" loc="447">ἔρημον ἀπολιπόντε ποι φευξούμεθα</TextUnit>
    <TextUnit id="449" loc="448">τηνδὶ δεδιότε, μηδὲ διαμαχούμεθα.</TextUnit>
    <TextUnit id="450" loc="449">ποίοις ὅπλοισιν ἢ δυνάμει πεποιθότες;</TextUnit>
    <TextUnit id="451" loc="450">ποῖον γὰρ οὐ θώρακα, ποίαν δ' ἀσπίδα</TextUnit>
    <TextUnit id="452" loc="451">οὐκ ἐνέχυρον τίθησιν ἡ μιαρωτάτη;</TextUnit>
    <TextUnit id="453" loc="452">θάρρει: μόνος γὰρ ὁ θεὸς οὗτος οἶδ' ὅτι</TextUnit>
    <TextUnit id="454" loc="453">τροπαῖον ἂν στήσαιτο τῶν ταύτης τρόπων.</TextUnit>
    <TextUnit id="455" loc="454">γρύζειν δὲ καὶ τολμᾶτον ὦ καθάρματε,</TextUnit>
    <TextUnit id="456" loc="455">ἐπ' αὐτοφώρῳ δεινὰ δρῶντ' εἰλημμένω;</TextUnit>
    <TextUnit id="457" loc="456">σὺ δ' ὦ κάκιστ' ἀπολουμένη τί λοιδορεῖ</TextUnit>
    <TextUnit id="458" loc="457">ἡμῖν προσελθοῦς' οὐδ' ὁτιοῦν ἀδικουμένη;</TextUnit>
    <TextUnit id="459" loc="458">οὐδὲν γὰρ ὦ πρὸς τῶν θεῶν νομίζετε</TextUnit>
    <TextUnit id="460" loc="459">ἀδικεῖν με τὸν Πλοῦτον ποιεῖν πειρωμένω</TextUnit>
    <TextUnit id="461" loc="460">βλέψαι πάλιν;   τί οὖν ἀδικοῦμεν τοῦτό σε,</TextUnit>
    <TextUnit id="462" loc="461">εἰ πᾶσιν ἀνθρώποισιν ἐκπορίζομεν</TextUnit>
    <TextUnit id="463" loc="462">ἀγαθόν;   τί δ' ἂν ὑμεῖς ἀγαθὸν ἐξεύροιθ';   ὅ τι;</TextUnit>
    <TextUnit id="464" loc="463">σὲ πρῶτον ἐκβαλόντες ἐκ τῆς ̔Ελλάδος.</TextUnit>
    <TextUnit id="465" loc="464">ἔμ' ἐκβαλόντες; καὶ τί ἂν νομίζετον</TextUnit>
    <TextUnit id="466" loc="465">κακὸν ἐργάσασθαι μεῖζον ἀνθρώπους;   ὅ τι;</TextUnit>
    <TextUnit id="467" loc="466">εἰ τοῦτο δρᾶν μέλλοντες ἐπιλαθοίμεθα.</TextUnit>
    <TextUnit id="468" loc="467">καὶ μὴν περὶ τούτου σφῷν ἐθέλω δοῦναι λόγον</TextUnit>
    <TextUnit id="469" loc="468">τὸ πρῶτον αὐτοῦ: κἂν μὲν ἀποφήνω μόνην</TextUnit>
    <TextUnit id="470" loc="469">ἀγαθῶν ἁπάντων οὖσαν αἰτίαν ἐμὲ</TextUnit>
    <TextUnit id="471" loc="470">ὑμῖν δι' ἐμέ τε ζῶντας ὑμᾶς: εἰ δὲ μή,</TextUnit>
    <TextUnit id="472" loc="471">ποιεῖτον ἤδη τοῦθ' ὅ τι ἂν ὑμῖν δοκῇ.</TextUnit>
    <TextUnit id="473" loc="472">ταυτὶ σὺ τολμᾷς ὦ μιαρωτάτη λέγειν;</TextUnit>
    <TextUnit id="474" loc="473">καὶ σύ γε διδάσκου: πάνυ γὰρ οἶμαι ῥᾳδίως</TextUnit>
    <TextUnit id="475" loc="474">ἅπανθ' ἁμαρτάνοντά ς' ἀποδείξειν ἐγώ,</TextUnit>
    <TextUnit id="476" loc="475">εἰ τοὺς δικαίους φῂς ποιήσειν πλουσίους.</TextUnit>
    <TextUnit id="477" loc="476">ὦ τύμπανα καὶ κύφωνες οὐκ ἀρήξετε;</TextUnit>
    <TextUnit id="478" loc="477">οὐ δεῖ σχετλιάζειν καὶ βοᾶν πρὶν ἂν μάθῃς.</TextUnit>
    <TextUnit id="479" loc="478">καὶ τίς δύναιτ' ἂν μὴ βοᾶν “ἰοὺ ἰοὺ”</TextUnit>
    <TextUnit id="480" loc="479">τοιαῦτ' ἀκούων;   ὅστις ἐστὶν εὖ φρονῶν.</TextUnit>
    <TextUnit id="481" loc="480">τί δῆτά σοι τίμημ' ἐπιγράψω τῇ δίκῃ,</TextUnit>
    <TextUnit id="482" loc="481">ἐὰν ἁλῷς;   ὅ τι σοι δοκεῖ.   καλῶς λέγεις.</TextUnit>
    <TextUnit id="483" loc="482">τὸ γὰρ αὔτ', ἐὰν ἡττᾶσθε, καὶ σφὼ δεῖ παθεῖν.</TextUnit>
    <TextUnit id="484" loc="483">ἱκανοὺς νομίζεις δῆτα θανάτους εἴκοσιν;</TextUnit>
    <TextUnit id="485" loc="484">ταύτῃ γε: νῷν δὲ δὔ ἀποχρήσουσιν μόνω.</TextUnit>
    <TextUnit id="486" loc="485">οὐκ ἂν φθάνοιτον τοῦτο πράττοντ', ἢ τί γ' ἂν</TextUnit>
    <TextUnit id="487" loc="486">ἔχοι τις ἂν δίκαιον ἀντειπεῖν ἔτι;</TextUnit>
    <TextUnit id="488" loc="487">ἀλλ' ἤδη χρῆν τι λέγειν ὑμᾶς σοφὸν ᾧ νικήσετε τηνδὶ</TextUnit>
    <TextUnit id="489" loc="488">ἐν τοῖσι λόγοις ἀντιλέγοντες, μαλακὸν δ' ἐνδώσετε μηδέν.</TextUnit>
    <TextUnit id="490" loc="489">φανερὸν μὲν ἔγωγ' οἶμαι γνῶναι τοῦτ' εἶναι πᾶσιν ὁμοίως,</TextUnit>
    <TextUnit id="491" loc="490">ὅτι τοὺς χρηστοὺς τῶν ἀνθρώπων εὖ πράττειν ἐστὶ δίκαιον,</TextUnit>
    <TextUnit id="492" loc="491">τοὺς δὲ πονηροὺς καὶ τοὺς ἀθέους τούτων τἀναντία δήπου.</TextUnit>
    <TextUnit id="493" loc="492">τοῦτ' οὖν ἡμεῖς ἐπιθυμοῦντες μόλις ηὕρομεν, ὥστε γενέσθαι</TextUnit>
    <TextUnit id="494" loc="493">βούλευμα καλὸν καὶ γενναῖον καὶ χρήσιμον εἰς ἅπαν ἔργον.</TextUnit>
    <TextUnit id="495" loc="494">ἢν γὰρ ὁ Πλοῦτος νυνὶ βλέψῃ καὶ μὴ τυφλὸς ὢν περινοστῇ,</TextUnit>
    <TextUnit id="496" loc="495">ὡς τοὺς ἀγαθοὺς τῶν ἀνθρώπων βαδιεῖται κοὐκ ἀπολείψει,</TextUnit>
    <TextUnit id="497" loc="496">τοὺς δὲ πονηροὺς καὶ τοὺς ἀθέους φευξεῖται: κᾆτα ποιήσει</TextUnit>
    <TextUnit id="498" loc="497">πάντας χρηστοὺς καὶ πλουτοῦντας δήπου τά τε θεῖα σέβοντας.</TextUnit>
    <TextUnit id="499" loc="498">καίτοι τούτου τοῖς ἀνθρώποις τίς ἂν ἐξεύροι ποτ' ἄμεινον;</TextUnit>
    <TextUnit id="500" loc="499">οὐδείς: τούτου μάρτυς ἐγώ σοι: μηδὲν ταύτην γ' ἀνερώτα.</TextUnit>
    <TextUnit id="501" loc="500">ὡς μὲν γὰρ νῦν ἡμῖν ὁ βίος τοῖς ἀνθρώποις διάκειται,</TextUnit>
    <TextUnit id="502" loc="501">τίς ἂν οὐχ ἡγοῖτ' εἶναι μανίαν κακοδαιμονίαν τ' ἔτι μᾶλλον;</TextUnit>
    <TextUnit id="503" loc="502">πολλοὶ μὲν γὰρ τῶν ἀνθρώπων ὄντες πλουτοῦσι πονηροί,</TextUnit>
    <TextUnit id="504" loc="503">ἀδίκως αὐτὰ ξυλλεξάμενοι: πολλοὶ δ' ὄντες πάνυ χρηστοὶ</TextUnit>
    <TextUnit id="505" loc="504">πράττουσι κακῶς καὶ πεινῶσιν μετὰ σοῦ τε τὰ πλεῖστα σύνεισιν.</TextUnit>
    <TextUnit id="506" loc="505">οὔκουν εἶναί φημ', εἰ παύσει ταύτην βλέψας ποθ' ὁ Πλοῦτος,</TextUnit>
    <TextUnit id="507" loc="506">ὁδὸν ἥντιν' ἰὼν τοῖς ἀνθρώποις ἀγάθ' ἄν μείζω πορίσειεν.</TextUnit>
    <TextUnit id="508" loc="507">ἀλλ' ὦ πάντων ῥᾷστ' ἀνθρώπων ἀναπεισθέντ' οὐχ ὑγιαίνειν</TextUnit>
    <TextUnit id="509" loc="508">δύο πρεσβύτα, ξυνθιασώτα τοῦ ληρεῖν καὶ παραπαίειν,</TextUnit>
    <TextUnit id="510" loc="509">εἰ τοῦτο γένοιθ' ὃ ποθεῖθ' ὑμεῖς, οὔ φημ' ἂν λυσιτελεῖν σφῷν.</TextUnit>
    <TextUnit id="511" loc="510">εἰ γὰρ ὁ Πλοῦτος βλέψειε πάλιν διανείμειέν τ' ἴσον αὑτόν,</TextUnit>
    <TextUnit id="512" loc="511">οὔτε τέχνην ἂν τῶν ἀνθρώπων οὔτ' ἂν σοφίαν μελετῴη</TextUnit>
    <TextUnit id="513" loc="512">οὐδείς: ἀμφοῖν δ' ὑμῖν τούτοιν ἀφανισθέντοιν ἐθελήσει</TextUnit>
    <TextUnit id="514" loc="513">τίς χαλκεύειν ἢ ναυπηγεῖν ἢ ῥάπτειν ἢ τροχοποιεῖν,</TextUnit>
    <TextUnit id="515" loc="514">ἢ σκυτοτομεῖν ἢ πλινθουργεῖν ἢ πλύνειν ἢ σκυλοδεψεῖν,</TextUnit>
    <TextUnit id="516" loc="515">ἢ γῆς ἀρότροις ῥήξας δάπεδον καρπὸν Δηοῦς θερίσασθαι,</TextUnit>
    <TextUnit id="517" loc="516">ἢν ἐξῇ ζῆν ἀργοῖς ὑμῖν πάντων ἀμελοῦσιν;</TextUnit>
    <TextUnit id="518" loc="517">λῆρον ληρεῖς. ταῦτα γὰρ ἡμῖν πάνθ' ὅσα νῦν δὴ κατέλεξας</TextUnit>
    <TextUnit id="519" loc="518">οἱ θεράποντες μοχθήσουσιν.  πόθεν οὖν ἕξεις θεράποντας;</TextUnit>
    <TextUnit id="520" loc="519">ὠνησόμεθ' ἀργυρίου δήπου.  τίς δ' ἔσται πρῶτον ὁ πωλῶν,</TextUnit>
    <TextUnit id="521" loc="520">ὅταν ἀργύριον κἀκεῖνος ἔχῃ;  κερδαίνειν βουλόμενός τις</TextUnit>
    <TextUnit id="522" loc="521">ἔμπορος ἥκων ἐκ Θετταλίας παρὰ πλείστων ἀνδραποδιστῶν.</TextUnit>
    <TextUnit id="523" loc="522">ἀλλ' οὐδ' ἔσται πρῶτον ἁπάντων οὐδεὶς οὐδ' ἀνδραποδιστὴς</TextUnit>
    <TextUnit id="524" loc="523">κατὰ τὸν λόγον ὃν σὺ λέγεις δήπου. τίς γὰρ πλουτῶν ἐθελήσει</TextUnit>
    <TextUnit id="525" loc="524">κινδυνεύων περὶ τῆς ψυχῆς τῆς αὑτοῦ τοῦτο ποιῆσαι;</TextUnit>
    <TextUnit id="526" loc="525">ὥστ' αὐτὸς ἀροῦν ἐπαναγκασθεὶς καὶ σκάπτειν τἄλλα τε μοχθεῖν</TextUnit>
    <TextUnit id="527" loc="526">ὀδυνηρότερον τρίψεις βίοτον πολὺ τοῦ νῦν.  ἐς κεφαλὴν σοί.</TextUnit>
    <TextUnit id="528" loc="527">ἔτι δ' οὐχ ἕξεις οὔτ' ἐν κλίνῃ καταδαρθεῖν, οὐ γὰρ ἔσονται,</TextUnit>
    <TextUnit id="529" loc="528">οὔτ' ἐν δάπισιν: τίς γὰρ ὑφαίνειν ἐθελήσει χρυσίου ὄντος;</TextUnit>
    <TextUnit id="530" loc="529">οὔτε μύροισιν μυρίσαι στακτοῖς ὁπόταν νύμφην ἀγάγησθον.</TextUnit>
    <TextUnit id="531" loc="530">οὔθ' ἱματίων βαπτῶν δαπάναις κοσμῆσαι ποικιλομόρφων.</TextUnit>
    <TextUnit id="532" loc="531">καίτοι τί πλέον πλουτεῖν ἐστιν τούτων πάντων ἀποροῦντας;</TextUnit>
    <TextUnit id="533" loc="532">παρ' ἐμοῦ δ' ἔστιν ταῦτ' εὔπορα πάνθ' ὑμῖν ὧν δείσθον: ἐγὼ γὰρ</TextUnit>
    <TextUnit id="534" loc="533">τὸν χειροτέχνην ὥσπερ δέσποιν' ἐπαναγκάζουσα κάθημαι</TextUnit>
    <TextUnit id="535" loc="534">διὰ τὴν χρείαν καὶ τὴν πενίαν ζητεῖν ὁπόθεν βίον ἕξει.</TextUnit>
    <TextUnit id="536" loc="535">σὺ γὰρ ἂν πορίσαι τί δύναι' ἀγαθὸν φῴδων ἐκ βαλανείου</TextUnit>
    <TextUnit id="537" loc="536">καὶ παιδαρίων ὑποπεινώντων καὶ γραι:δίων κολοσυρτόν;</TextUnit>
    <TextUnit id="538" loc="537">φθειρῶν τ' ἀριθμὸν καὶ κωνώπων καὶ ψυλλῶν οὐδὲ λέγω σοι</TextUnit>
    <TextUnit id="539" loc="538">ὑπὸ τοῦ πλήθους, αἳ βομβοῦσαι περὶ τὴν κεφαλὴν ἀνιῶσιν,</TextUnit>
    <TextUnit id="540" loc="539">ἐπεγείρουσαι καὶ φράζουσαι, “πεινήσεις, ἀλλ' ἐπανίστω.”</TextUnit>
    <TextUnit id="541" loc="540">πρὸς δέ γε τούτοις ἀνθ' ἱματίου μὲν ἔχειν ῥάκος: ἀντὶ δὲ κλίνης</TextUnit>
    <TextUnit id="542" loc="541">στιβάδα σχοίνων κόρεων μεστήν, ἣ τοὺς εὕδοντας ἐγείρει:</TextUnit>
    <TextUnit id="543" loc="542">καὶ φορμὸν ἔχειν ἀντὶ τάπητος σαπρόν: ἀντὶ δὲ προσκεφαλαίου</TextUnit>
    <TextUnit id="544" loc="543">λίθον ἐυμεγέθη πρὸς τῇ κεφαλῇ: σιτεῖσθαι δ' ἀντὶ μὲν ἄρτων</TextUnit>
    <TextUnit id="545" loc="544">μαλάχης πτόρθους, ἀντὶ δὲ μάζης φυλλεῖ' ἰσχνῶν ῥαφανίδων,</TextUnit>
    <TextUnit id="546" loc="545">ἀντὶ δὲ θράνους στάμνου κεφαλὴν κατεαγότος, ἀντὶ δὲ μάκτρας</TextUnit>
    <TextUnit id="547" loc="546">φιδάκνης πλευρὰν ἐρρωγυῖαν καὶ ταύτην. ἆρά γε πολλῶν</TextUnit>
    <TextUnit id="548" loc="547">ἀγαθῶν πᾶσιν τοῖς ἀνθρὠποις ἀποφαίνω ς' αἴτιον οὖσαν;</TextUnit>
    <TextUnit id="549" loc="548">σὺ μὲν οὐ τὸν ἐμὸν βίον εἴρηκας, τὸν τῶν πτωχῶν δ' ὑπεκρούσω.</TextUnit>
    <TextUnit id="550" loc="549">οὐκοῦν δήπου τῆς Πτωχείας Πενίαν φαμὲν εἶναι ἀδελφήν.</TextUnit>
    <TextUnit id="551" loc="550">ὑμεῖς γ' οἵπερ καὶ Θρασυβούλῳ Διονύσιον εἶναι ὅμοιον.</TextUnit>
    <TextUnit id="552" loc="551">ἀλλ' οὐχ οὑμὸς τοῦτο πέπονθεν βίος οὐ μὰ Δί', οὐδέ γε μέλλει.</TextUnit>
    <TextUnit id="553" loc="552">πτωχοῦ μὲν γὰρ βίος, ὃν σὺ λέγεις, ζῆν ἐστιν μηδὲν ἔχοντα:</TextUnit>
    <TextUnit id="554" loc="553">τοῦ δὲ πένητος ζῆν φειδόμενον καὶ τοῖς ἔργοις προς έχοντα,</TextUnit>
    <TextUnit id="555" loc="554">περιγίγνεσθαι δ' αὐτῷ μηδέν, μὴ μέντοι μηδ' ἐπιλείπειν.</TextUnit>
    <TextUnit id="556" loc="555">ὡς μακαρίτην ὦ Δάματερ τὸν βίον αὐτοῦ κατέλεξας,</TextUnit>
    <TextUnit id="557" loc="556">εἰ φεισάμενος καὶ μοχθήσας καταλείψει μηδὲ ταφῆναι.</TextUnit>
    <TextUnit id="558" loc="557">σκώπτειν πειρᾷ καὶ κωμῳδεῖν τοῦ σπουδάζειν ἀμελήσας,</TextUnit>
    <TextUnit id="559" loc="558">οὐ γιγνώσκων ὅτι τοῦ Πλούτου παρέχω βελτίονας ἄνδρας</TextUnit>
    <TextUnit id="560" loc="559">καὶ τὴν γνώμην καὶ τὴν ἰδέαν. παρὰ τῷ μὲν γὰρ ποδαγρῶντες</TextUnit>
    <TextUnit id="561" loc="560">καὶ γαστρώδεις καὶ παχύκνημοι καὶ πίονές εἰσιν ἀσελγῶς,</TextUnit>
    <TextUnit id="562" loc="561">παρ' ἐμοὶ δ' ἰσχνοὶ καὶ σφηκώδεις καὶ τοῖς ἐχθροῖς ἀνιαροί.</TextUnit>
    <TextUnit id="563" loc="562">ἀπὸ τοῦ λιμοῦ γὰρ ἴσως αὐτοῖς τὸ σφηκῶδες σὺ πορίζεις.</TextUnit>
    <TextUnit id="564" loc="563">περὶ σωφροσύνης ἤδη τοίνυν περανῶ σφῷν κἀναδιδάξω</TextUnit>
    <TextUnit id="565" loc="564">ὅτι κοσμιότης οἰκεῖ μετ' ἐμοῦ, τοῦ Πλούτου δ' ἐστὶι ὑβρίζειν.</TextUnit>
    <TextUnit id="566" loc="565">πάνυ γοῦν κλέπτειν κόσμιόν ἐστιν καὶ τοὺς τοίχους διορύττειν.</TextUnit>
    <TextUnit id="567" loc="566">†νὴ τὸν Δί', εἰ δεῖ λαθεῖν αὐτόν, πῶς οὐχὶ κόσμιόν ἐστι;†</TextUnit>
    <TextUnit id="568" loc="567">σκέψαι τοίνυν ἐν ταῖς πόλεσιν τοὺς ῥήτορας, ὡς ὁπόταν μὲν</TextUnit>
    <TextUnit id="569" loc="568">ὦσι πένητες, περὶ τὸν δῆμον καὶ τὴν πόλιν εἰσὶ δίκαιοι,</TextUnit>
    <TextUnit id="570" loc="569">πλουτήσαντες δ' ἀπὸ τῶν κοινῶν παραχρῆμ' ἄδικοι γεγένηνται,</TextUnit>
    <TextUnit id="571" loc="570">ἐπιβουλεύουσί τε τῷ πλήθει καὶ τῷ δήμῳ πολεμοῦσιν.</TextUnit>
    <TextUnit id="572" loc="571">ἀλλ' οὐ ψεύδει τούτων γ' οὐδέν, καίπερ σφόδρα βάσκανος οὖσα.</TextUnit>
    <TextUnit id="573" loc="572">ἀτὰρ οὐχ ἧττόν γ' οὐδὲν κλαύσει, μηδὲν ταύτῃ γε κομήσῃς,</TextUnit>
    <TextUnit id="574" loc="573">ὁτιὴ ζητεῖς τοῦτ' ἀναπείθειν ἡμᾶς, ὡς ἔστιν ἄμεινον</TextUnit>
    <TextUnit id="575" loc="574">Πενία Πλούτου.  καὶ σύ γ' ἐλέγξαι μ' οὔπω δύνασαι περὶ τούτου,</TextUnit>
    <TextUnit id="576" loc="575">ἀλλὰ φλυαρεῖς καὶ πτερυγίζεις.  καὶ πῶς φεύγουσί ς' ἅπαντες;</TextUnit>
    <TextUnit id="577" loc="576">ὅτι βελτίους αὐτοὺς ποιῶ. σκέψασθαι δ' ἔστι μάλιστα</TextUnit>
    <TextUnit id="578" loc="577">ἀπὸ τῶν παίδων: τοὺς γὰρ πατέρας φεύγουσι φρονοῦντας ἄριστα</TextUnit>
    <TextUnit id="579" loc="578">αὐτοῖς. οὕτω διαγιγνώσκειν χαλεπὸν πρᾶγμ' ἐστὶ δίκαιον.</TextUnit>
    <TextUnit id="580" loc="579">τὸν Δία φήσεις ἆρ' οὐκ ὀρθῶς διαγιγνώσκειν τὸ κράτιστον:</TextUnit>
    <TextUnit id="581" loc="580">κἀκεῖνος γὰρ τὸν Πλοῦτον ἔχει.  ταύτην δ' ἡμῖν ἀποπέμπει.</TextUnit>
    <TextUnit id="582" loc="581">ἀλλ' ὦ Κρονικαῖς λήμαις ὄντως λημῶντες τὰς φρένας ἄμφω,</TextUnit>
    <TextUnit id="583" loc="582">ὁ Ζεὺς δήπου πένεται, καὶ τοῦτ' ἤδη φανερῶς σε διδάξω.</TextUnit>
    <TextUnit id="584" loc="583">εἰ γὰρ ἐπλούτει, πῶς ἂν ποιῶν τὸν ̓Ολυμπικὸν αὐτὸς ἀγῶνα</TextUnit>
    <TextUnit id="585" loc="584">ἵνα τοὺς ̔́Ελληνας ἅπαντας ἀεὶ δι' ἔτους πέμπτου ξυναγείρει,</TextUnit>
    <TextUnit id="586" loc="585">ἀνεκήρυττεν τῶν ἀσκητῶν τοὺς νικῶντας στεφανώσας</TextUnit>
    <TextUnit id="587" loc="586">κοτίνου στεφάνῳ; καίτοι χρυσῷ μᾶλλον ἐχρῆν, εἴπερ ἐπλούτει.</TextUnit>
    <TextUnit id="588" loc="587">οὐκοῦν τούτῳ δήπου δηλοῖ τιμῶν τὸν Πλοῦτον ἐκεῖνος:</TextUnit>
    <TextUnit id="589" loc="588">φειδόμενος γὰρ καὶ βουλόμενος τούτου μηδὲν δαπανᾶσθαι,</TextUnit>
    <TextUnit id="590" loc="589">λήροις ἀναδῶν τοὺς νικῶντας τὸν Πλοῦτον ἐᾷ παρ' ἑαυτῷ.</TextUnit>
    <TextUnit id="591" loc="590">πολὺ τῆς Πενίας πρᾶγμ' αἴσχιον ζητεῖς αὐτῷ περιάψαι,</TextUnit>
    <TextUnit id="592" loc="591">εἰ πλούσιος ὢν ἀνελεύθερός ἐσθ' οὑτωσὶ καὶ φιλοκερδής.</TextUnit>
    <TextUnit id="593" loc="592">ἀλλὰ σέ γ' ὁ Ζεὺς ἐξολέσειεν κοτίνου στεφάνῳ στεφανώσας.</TextUnit>
    <TextUnit id="594" loc="593">τὸ γὰρ ἀντιλέγειν τολμᾶν ὑμᾶς ὡς οὐ πάντ' ἔστ' ἀγάθ' ὑμῖν</TextUnit>
    <TextUnit id="595" loc="594">διὰ τὴν Πενίαν.  παρὰ τῆς ̔Εκάτης ἔξεστιν τοῦτο πυθέσθαι,</TextUnit>
    <TextUnit id="596" loc="595">εἴτε τὸ πλουτεῖν εἴτε τὸ πεινῆν βέλτιον. φησὶ γὰρ αὕτη</TextUnit>
    <TextUnit id="597" loc="596">τοὺς μὲν ἔχοντας καὶ πλουτοῦντας δεῖπνον κατὰ μῆν' ἀποπέμπειν,</TextUnit>
    <TextUnit id="598" loc="597">τοὺς δὲ πένητας τῶν ἀνθρώπων ἁρπάζειν πρὶν καταθεῖναι.</TextUnit>
    <TextUnit id="599" loc="598">ἀλλὰ φθείρου καὶ μὴ γρύξῃς</TextUnit>
    <TextUnit id="600" loc="599">ἔτι μηδ' ὁτιοῦν.</TextUnit>
    <TextUnit id="601" loc="600">οὐ γὰρ πείσεις, οὐδ' ἢν πείσῃς.</TextUnit>
    <TextUnit id="602" loc="601">ὦ πόλις ̓́Αργους, κλύεθ' οἷα λέγει.</TextUnit>
    <TextUnit id="603" loc="602">Παύσωνα κάλει τὸν ξύσσιτον.</TextUnit>
    <TextUnit id="604" loc="603">τί πάθω τλήμων;</TextUnit>
    <TextUnit id="605" loc="604">ἔρρ' ἐς κόρακας θᾶττον ἀφ' ἡμῶν.</TextUnit>
    <TextUnit id="606" loc="605">εἶμι δὲ ποῖ γῆς;</TextUnit>
    <TextUnit id="607" loc="606">ἐς τὸν κύφων': ἀλλ' οὐ μέλλειν</TextUnit>
    <TextUnit id="608" loc="607">χρῆν ς', ἀλλ' ἀνύειν.</TextUnit>
    <TextUnit id="609" loc="608">ἦ μὴν ὑμεῖς γ' ἔτι μ' ἐνταυθοῖ</TextUnit>
    <TextUnit id="610" loc="609">μεταπέμψεσθον.</TextUnit>
    <TextUnit id="611" loc="610">τότε νοστήσεις: νῦν δὲ φθείρου.</TextUnit>
    <TextUnit id="612" loc="611">κρεῖττον γάρ μοι πλουτεῖν ἐστίν,</TextUnit>
    <TextUnit id="613" loc="612">σὲ δ' ἐᾶν κλάειν μακρὰ τὴν κεφαλήν.</TextUnit>
    <TextUnit id="614" loc="613">νὴ Δί' ἐγὼ γοῦν ἐθέλω πλουτῶν</TextUnit>
    <TextUnit id="615" loc="614">εὐωχεῖσθαι μετὰ τῶν παίδων</TextUnit>
    <TextUnit id="616" loc="615">τῆς τε γυναικός, καὶ λουσάμενος</TextUnit>
    <TextUnit id="617" loc="616">λιπαρὸς χωρῶν ἐκ βαλανείου</TextUnit>
    <TextUnit id="618" loc="617">τῶν χειροτεχνῶν</TextUnit>
    <TextUnit id="619" loc="618">καὶ τῆς Πενίας καταπαρδεῖν.</TextUnit>
    <TextUnit id="620" loc="619">αὕτη μὲν ἡμῖν ἡπίτριπτος οἴχεται.</TextUnit>
    <TextUnit id="621" loc="620">ἐγὼ δὲ καὶ σύ γ' ὡς τάχιοτα τὸν θεὸν</TextUnit>
    <TextUnit id="622" loc="621">ἐγκατακλινοῦντ' ἄγωμεν εἰς ̓Ασκληπιοῦ.</TextUnit>
    <TextUnit id="623" loc="622">καὶ μὴ διατρίβωμέν γε, μὴ πάλιν τις αὖ</TextUnit>
    <TextUnit id="624" loc="623">ἐλθὼν διακωλύσῃ τι τῶν προὔργου ποιεῖν.</TextUnit>
    <TextUnit id="625" loc="624">παῖ Καρίων τὰ στρώματ' ἐκφέρειν ς' ἐχρῆν</TextUnit>
    <TextUnit id="626" loc="625">αὐτόν τ' ἄγειν τὸν Πλοῦτον, ὡς νομίζεται,</TextUnit>
    <TextUnit id="627" loc="626">καὶ τἄλλ' ὅς' ἐστὶν ἔνδον ηὐτρεπισμένα. Χοροῦ</TextUnit>
    <TextUnit id="628" loc="627">ὦ πλεῖστα Θησείοις μεμυστιλημένοι</TextUnit>
    <TextUnit id="629" loc="628">γέροντες ἄνδρες ἐπ' ὀλιγίστοις ἀλφίτοις,</TextUnit>
    <TextUnit id="630" loc="629">ὡς εὐτυχεῖθ', ὡς μακαρίως πεπράγατε,</TextUnit>
    <TextUnit id="631" loc="630">ἄλλοι θ' ὅσοις μέτεστι τοῦ χρηστοῦ τρόπου.</TextUnit>
    <TextUnit id="632" loc="631">τί δ' ἔστιν ὦ βέλτιστε τῶν σαυτοῦ φίλων;</TextUnit>
    <TextUnit id="633" loc="632">φαίνει γὰρ ἥκειν ἄγγελος χρηστοῦ τινος.</TextUnit>
    <TextUnit id="634" loc="633">ὁ δεσπότης πέπραγεν εὐτυχέστατα,</TextUnit>
    <TextUnit id="635" loc="634">μᾶλλον δ' ὁ Πλοῦτος αὐτός: ἀντὶ γὰρ τυφλοῦ</TextUnit>
    <TextUnit id="636" loc="635">ἐξωμμάτωται καὶ λελάμπρυνται κόρας,</TextUnit>
    <TextUnit id="637" loc="636">̓Ασκληπιοῦ παιῶνος εὐμενοῦς τυχών.</TextUnit>
    <TextUnit id="638" loc="637">λέγεις μοι χαράν, λέγεις μοι βοάν.</TextUnit>
    <TextUnit id="639" loc="638">πάρεστι χαίρειν, ἤν τε βούλησθ' ἤν τε μή.</TextUnit>
    <TextUnit id="640" loc="639">ἀναβοάσομαι τὸν εὔπαιδα καὶ</TextUnit>
    <TextUnit id="641" loc="640">μέγα βροτοῖσι φέγγος ̓Ασκληπιόν.</TextUnit>
    <TextUnit id="642" loc="641">τίς ἡ βοή ποτ' ἐστίν; ἆρ' ἀγγέλλεται</TextUnit>
    <TextUnit id="643" loc="642">χρηστόν τι; τοῦτο γὰρ ποθοῦς' ἐγὼ πάλαι</TextUnit>
    <TextUnit id="644" loc="643">ἔνδον κάθημαι περιμένουσα τουτονί.</TextUnit>
    <TextUnit id="645" loc="644">ταχέως ταχέως φέρ' οἶνον ὦ δέσποιν', ἵνα</TextUnit>
    <TextUnit id="646" loc="645">καὐτὴ πίῃς: φιλεῖς δὲ δρῶς' αὐτὸ σφόδρα:</TextUnit>
    <TextUnit id="647" loc="646">ὡς ἀγαθὰ συλλήβδην ἅπαντά σοι φέρω.</TextUnit>
    <TextUnit id="648" loc="647">καὶ ποῦ στιν;   ἐν τοῖς λεγομένοις εἴσει τάχα.</TextUnit>
    <TextUnit id="649" loc="648">πέραινε τοίνυν ὅ τι λέγεις ἀνύσας ποτέ.</TextUnit>
    <TextUnit id="650" loc="649">ἄκουε τοίνυν, ὡς ἐγὼ τὰ πράγματα</TextUnit>
    <TextUnit id="651" loc="650">ἐκ τῶν ποδῶν ἐς τὴν κεφαλήν σοι πάντ' ἐρῶ.</TextUnit>
    <TextUnit id="652" loc="651">μὴ δῆτ' ἔμοιγ' ἐς τὴν κεφαλήν.   μὴ τἀγαθὰ</TextUnit>
    <TextUnit id="653" loc="652">ἃ νῦν γεγένηται;   μὴ μὲν οὖν τὰ πράγματα.</TextUnit>
    <TextUnit id="654" loc="653">ὡς γὰρ τάχιστ' ἀφικόμεθα πρὸς τὸν θεὸν</TextUnit>
    <TextUnit id="655" loc="654">ἄγοντες ἄνδρα τότε μὲν ἀθλιώτατον</TextUnit>
    <TextUnit id="656" loc="655">νῦν δ' εἴ τιν' ἄλλον μακάριον κεὐδαίμονα,</TextUnit>
    <TextUnit id="657" loc="656">πρῶτον μὲν αὐτὸν ἐπὶ θάλατταν ἤγομεν,</TextUnit>
    <TextUnit id="658" loc="657">ἔπειτ' ἐλοῦμεν.   νὴ Δί' εὐδαίμων ἄρ' ἦν</TextUnit>
    <TextUnit id="659" loc="658">ἀνὴρ γέρων ψυχρᾷ θαλάττῃ λούμενος.</TextUnit>
    <TextUnit id="660" loc="659">ἔπειτα πρὸς τὸ τέμενος ᾖμεν τοῦ θεοῦ.</TextUnit>
    <TextUnit id="661" loc="660">ἐπεὶ δὲ βωμῷ πόπανα καὶ προθύματα</TextUnit>
    <TextUnit id="662" loc="661">καθωσιώθη πέλανος ̔Ηφαίστου φλογί,</TextUnit>
    <TextUnit id="663" loc="662">κατεκλίναμεν τὸν Πλοῦτον, ὥσπερ εἰκὸς ἦν:</TextUnit>
    <TextUnit id="664" loc="663">ἡμῶν δ' ἕκαστος στιβάδα παρεκαττύετο.</TextUnit>
    <TextUnit id="665" loc="664">ἦσαν δέ τινες κἄλλοι δεόμενοι τοῦ θεοῦ;</TextUnit>
    <TextUnit id="666" loc="665">εἷς μέν γε Νεοκλείδης, ὅς ἐστι μὲν τυφλός,</TextUnit>
    <TextUnit id="667" loc="666">κλέπτων δὲ τοὺς βλέποντας ὑπερηκόντικεν:</TextUnit>
    <TextUnit id="668" loc="667">ἕτεροί τε πολλοὶ παντοδαπὰ νοσήματα</TextUnit>
    <TextUnit id="669" loc="668">ἔχοντες: ὡς δὲ τοὺς λύχνους ἀποσβέσας</TextUnit>
    <TextUnit id="670" loc="669">ἡμῖν παρήγγειλεν καθεύδειν τοῦ θεοῦ</TextUnit>
    <TextUnit id="671" loc="670">ὁ πρόπολος, εἰπών, ἤν τις αἴσθηται ψόφου</TextUnit>
    <TextUnit id="672" loc="671">σιγᾶν, ἅπαντες κοσμίως κατεκείμεθα.</TextUnit>
    <TextUnit id="673" loc="672">κἀγὼ καθεύδειν οὐκ ἐδυνάμην, ἀλλά με</TextUnit>
    <TextUnit id="674" loc="673">ἀθάρης χύτρα τις ἐξέπληττε κειμένη</TextUnit>
    <TextUnit id="675" loc="674">ὀλίγον ἄπωθεν τῆς κεφαλῆς του γρᾳδίου,</TextUnit>
    <TextUnit id="676" loc="675">ἐφ' ἣν ἐπεθύμουν δαιμονίως ἐφερπύσαι.</TextUnit>
    <TextUnit id="677" loc="676">ἔπειτ' ἀναβλέψας ὁρῶ τὸν ἱερέα</TextUnit>
    <TextUnit id="678" loc="677">τοὺς φθοῖς ἀφαρπάζοντα καὶ τὰς ἰσχάδας</TextUnit>
    <TextUnit id="679" loc="678">ἀπὸ τῆς τραπέζης τῆς ἱερᾶς: μετὰ τοῦτο δὲ</TextUnit>
    <TextUnit id="680" loc="679">περιῆλθε τοὺς βωμοὺς ἅπαντας ἐν κύκλῳ,</TextUnit>
    <TextUnit id="681" loc="680">εἴ που πόπανον εἴη τι καταλελειμμένον:</TextUnit>
    <TextUnit id="682" loc="681">ἔπειτα ταῦθ' ἥγιζεν ἐς σάκταν τινά.</TextUnit>
    <TextUnit id="683" loc="682">κἀγὼ νομίσας πολλὴν ὁσίαν τοῦ πράγματος</TextUnit>
    <TextUnit id="684" loc="683">ἐπὶ τὴν χύτραν τῆς ἀθάρης ἀνίσταμαι.</TextUnit>
    <TextUnit id="685" loc="684">ταλάντατ' ἀνδρῶν οὐκ ἐδεδοίκεις τὸν θεόν;</TextUnit>
    <TextUnit id="686" loc="685">νὴ τοὺς θεοὺς ἔγωγε μὴ φθάσειέ με</TextUnit>
    <TextUnit id="687" loc="686">ἐπὶ τὴν χύτραν ἐλθὼν ἔχων τὰ στέμματα:</TextUnit>
    <TextUnit id="688" loc="687">ὁ γὰρ ἱερεὺς αὐτοῦ με προὐδιδάξατο.</TextUnit>
    <TextUnit id="689" loc="688">τὸ γρᾴδιον δ' ὡς ᾔσθετο δή μου τὸν ψόφον,</TextUnit>
    <TextUnit id="690" loc="689">ἄρας' ὑφῄρει: κᾆτα συρίξας ἐγὼ</TextUnit>
    <TextUnit id="691" loc="690">ὀδὰξ ἐλαβόμην ὡς παρείας ὢν ὄφις.</TextUnit>
    <TextUnit id="692" loc="691">ἡ δ' εὐθέως τὴν χεῖρα πάλιν ἀνέσπασεν,</TextUnit>
    <TextUnit id="693" loc="692">κατέκειτο δ' αὑτὴν ἐντυλίξας' ἡσυχῇ</TextUnit>
    <TextUnit id="694" loc="693">ὑπὸ τοῦ δέους βδέουσα δριμύτερον γαλῆς.</TextUnit>
    <TextUnit id="695" loc="694">κἀγὼ τότ' ἤδη τῆς ἀθάρης πολλὴν ἔφλων:</TextUnit>
    <TextUnit id="696" loc="695">ἔπειτ' ἐπειδὴ μεστὸς ἦν, ἀνεπαλλόμην.</TextUnit>
    <TextUnit id="697" loc="696">ὁ δὲ θεὸς ὑμῖν οὐ προσῄειν;   οὐδέπω.</TextUnit>
    <TextUnit id="698" loc="697">μετὰ τοῦτο δ' ἤδη καὶ γέλοιον δῆτά τι</TextUnit>
    <TextUnit id="699" loc="698">ἐποίησα. προσιόντος γὰρ αὐτοῦ μέγα πάνυ</TextUnit>
    <TextUnit id="700" loc="699">ἀπέπαρδον: ἡ γαστὴρ γὰρ ἐπεφύσητό μου.</TextUnit>
    <TextUnit id="701" loc="700">ἦ πού σε διὰ τοῦτ' εὐθὺς ἐβδελύττετο.</TextUnit>
    <TextUnit id="702" loc="701">οὔκ, ἀλλ' ̓Ιασὼ μέν τις ἀκολουθοῦς' ἅμα</TextUnit>
    <TextUnit id="703" loc="702">ὑπηρυθρίασε χἠ Πανάκει' ἀπεστράφη</TextUnit>
    <TextUnit id="704" loc="703">τὴν ῥῖν' ἐπιλαβοῦς': οὐ λιβανωτὸν γὰρ βδέω.</TextUnit>
    <TextUnit id="705" loc="704">αὐτὸς δ' ἐκεῖνος;   οὐ μὰ Δί' οὐδ' ἐφρόντισεν.</TextUnit>
    <TextUnit id="706" loc="705">λέγεις ἄγροικον ἄρα σύ γ' εἶναι τὸν θεόν.</TextUnit>
    <TextUnit id="707" loc="706">μὰ Δί' οὐκ ἔγωγ', ἀλλὰ σκατοφάγον.   αἲ τάλαν.</TextUnit>
    <TextUnit id="708" loc="707">μετὰ ταῦτ' ἐγὼ μὲν εὐθὺς ἐνεκαλυψάμην</TextUnit>
    <TextUnit id="709" loc="708">δείσας, ἐκεῖνος δ' ἐν κύκλῳ τὰ νοσήματα</TextUnit>
    <TextUnit id="710" loc="709">σκοπῶν περιῄει πάντα κοσμίως πάνυ.</TextUnit>
    <TextUnit id="711" loc="710">ἔπειτα παῖς αὐτῷ λίθινον θυείδιον</TextUnit>
    <TextUnit id="712" loc="711">παρέθηκε καὶ δοίδυκα καὶ κιβώτιον.</TextUnit>
    <TextUnit id="713" loc="712">λίθινον;   μὰ Δί' οὐ δῆτ' οὐχὶ τό γε κιβώτιον.</TextUnit>
    <TextUnit id="714" loc="713">σὺ δὲ πῶς ἑώρας ὦ κάκιστ' ἀπολούμενε,</TextUnit>
    <TextUnit id="715" loc="714">ὃς ἐγκεκαλύφθαι φῄς;   διὰ τοῦ τριβωνίου:</TextUnit>
    <TextUnit id="716" loc="715">ὀπὰς γὰρ εἶχεν οὐκ ὀλίγας μὰ τὸν Δία.</TextUnit>
    <TextUnit id="717" loc="716">πρῶτον δὲ πάντων τῷ Νεοκλείδῃ φάρμακον</TextUnit>
    <TextUnit id="718" loc="717">καταπλαστὸν ἐνεχείρησε τρίβειν, ἐμβαλὼν</TextUnit>
    <TextUnit id="719" loc="718">σκορόδων κεφαλὰς τρεῖς Τηνίων. ἔπειτ' ἔφλα</TextUnit>
    <TextUnit id="720" loc="719">ἐν τῇ θυείᾳ συμπαραμιγνύων ὀπὸν</TextUnit>
    <TextUnit id="721" loc="720">καὶ σχῖνον: εἶτ' ὄξει διέμενος Σφηττίῳ</TextUnit>
    <TextUnit id="722" loc="721">κατέπλασεν αὐτοῦ τὰ βλέφαρ' ἐκστρέψας, ἵνα</TextUnit>
    <TextUnit id="723" loc="722">ὀδυνῷτο μᾶλλον. ὁ δὲ κεκραγὼς καὶ βοῶν</TextUnit>
    <TextUnit id="724" loc="723">ἔφευγ' ἀνᾴξας: ὁ δὲ θεὸς γελάσας ἔφη:</TextUnit>
    <TextUnit id="725" loc="724">“ἐνταῦθα νῦν κάθησο καταπεπλασμένος,</TextUnit>
    <TextUnit id="726" loc="725">ἵν' ὑπομνύμενον παύσω σε τὰς ἐκκλησίας.”</TextUnit>
    <TextUnit id="727" loc="726">ὡς φιλόπολίς τίς ἐσθ' ὁ δαίμων καὶ σοφός.</TextUnit>
    <TextUnit id="728" loc="727">μετὰ τοῦτο τῷ Πλούτωνι παρεκαθέζετο,</TextUnit>
    <TextUnit id="729" loc="728">καὶ πρῶτα μὲν δὴ τῆς κεφαλῆς ἐφήψατο,</TextUnit>
    <TextUnit id="730" loc="729">ἔπειτα καθαρὸν ἡμιτύβιον λαβὼν</TextUnit>
    <TextUnit id="731" loc="730">τὰ βλέφαρα περιέψησεν: ἡ Πανάκεια δὲ</TextUnit>
    <TextUnit id="732" loc="731">κατεπέτας' αὐτοῦ τὴν κεφαλὴν φοινικίδι</TextUnit>
    <TextUnit id="733" loc="732">καὶ πᾶν τὸ πρόσωπον: εἶθ' ὁ θεὸς ἐπόππυσεν.</TextUnit>
    <TextUnit id="734" loc="733">ἐξῃξάτην οὖν δύο δράκοντ' ἐκ τοῦ νεὼ</TextUnit>
    <TextUnit id="735" loc="734">ὑπερφυεῖς τὸ μέγεθος.   ὦ φίλοι θεοί.</TextUnit>
    <TextUnit id="736" loc="735">τούτω δ' ὑπὸ τὴν φοινικίδ' ὑποδύνθ' ἡσυχῇ</TextUnit>
    <TextUnit id="737" loc="736">τὰ βλέφαρα περιέλειχον, ὥς γ' ἐμοὶ δοκεῖ:</TextUnit>
    <TextUnit id="738" loc="737">καὶ πρίν σε κοτύλας ἐκπιεῖν οἴνου δέκα,</TextUnit>
    <TextUnit id="739" loc="738">ὁ Πλοῦτος ὦ δέσποιν' ἀνειστήκει βλέπων:</TextUnit>
    <TextUnit id="740" loc="739">ἐγὼ δὲ τὼ χεῖρ' ἀνεκρότης' ὑφ' ἡδονῆς</TextUnit>
    <TextUnit id="741" loc="740">τὸν δεσπότην τ' ἤγειρον. ὁ θεὸς δ' εὐθέως</TextUnit>
    <TextUnit id="742" loc="741">ἠφάνισεν αὑτὸν οἵ τ' ὄφεις ἐς τὸν νεών.</TextUnit>
    <TextUnit id="743" loc="742">οἱ δ' ἐγκατακείμενοι παρ' αὐτῷ πῶς δοκεῖς</TextUnit>
    <TextUnit id="744" loc="743">τὸν Πλοῦτον ἠσπάζοντο καὶ τὴν νύχθ' ὅλην</TextUnit>
    <TextUnit id="745" loc="744">ἐγρηγόρεσαν, ἕως διέλαμψεν ἡμέρα.</TextUnit>
    <TextUnit id="746" loc="745">ἐγὼ δ' ἐπῄνουν τὸν θεὸν πάνυ σφόδρα,</TextUnit>
    <TextUnit id="747" loc="746">ὅτι βλέπειν ἐποίησε τὸν Πλοῦτον ταχύ,</TextUnit>
    <TextUnit id="748" loc="747">τὸν δὲ Νεοκλείδην μᾶλλον ἐποίησεν τυφλόν.</TextUnit>
    <TextUnit id="749" loc="748">ὅσην ἔχεις τὴν δύναμιν ὦναξ δέσποτα.</TextUnit>
    <TextUnit id="750" loc="749">ἀτὰρ φράσον μοι, ποῦ' σθ' ὁ Πλοῦτος;   ἔρχεται.</TextUnit>
    <TextUnit id="751" loc="750">ἀλλ' ἦν περὶ αὐτὸν ὄχλος ὑπερφυὴς ὅσος.</TextUnit>
    <TextUnit id="752" loc="751">οἱ γὰρ δίκαιοι πρότερον ὄντες καὶ βίον</TextUnit>
    <TextUnit id="753" loc="752">ἔχοντες ὀλίγον αὐτὸν ἠσπάζοντο καὶ</TextUnit>
    <TextUnit id="754" loc="753">ἐδεξιοῦνθ' ἅπαντες ὑπὸ τῆς ἡδονῆς:</TextUnit>
    <TextUnit id="755" loc="754">ὅσοι δ' ἐπλούτουν οὐσίαν τ' εἶχον συχνὴν</TextUnit>
    <TextUnit id="756" loc="755">οὐκ ἐκ δικαίου τὸν βίον κεκτημένοι,</TextUnit>
    <TextUnit id="757" loc="756">ὀφρῦς ξυνῆγον ἐσκυθρώπαζόν θ' ἅμα.</TextUnit>
    <TextUnit id="758" loc="757">οἱ δ' ἠκολούθουν κατόπιν ἐστεφανωμένοι</TextUnit>
    <TextUnit id="759" loc="758">γελῶντες εὐφημοῦντες: ἐκτυπεῖτο δὲ</TextUnit>
    <TextUnit id="760" loc="759">ἐμβὰς γερόντων εὐρύθμοις προβήμασιν.</TextUnit>
    <TextUnit id="761" loc="760">ἀλλ' εἶ' ἁπαξάπαντες ἐξ ἑνὸς λόγου</TextUnit>
    <TextUnit id="762" loc="761">ὀρχεῖσθε καὶ σκιρτᾶτε καὶ χορεύετε:</TextUnit>
    <TextUnit id="763" loc="762">οὐδεὶς γὰρ ὑμῖν εἰσιοῦσιν ἀγγελεῖ,</TextUnit>
    <TextUnit id="764" loc="763">ὡς ἄλφιτ' οὐκ ἔνεστιν ἐν τῷ θυλάκῳ.</TextUnit>
    <TextUnit id="765" loc="764">νὴ τὴν ̔Εκάτην κἀγὼ δ' ἀναδῆσαι βούλομαι</TextUnit>
    <TextUnit id="766" loc="765">εὐαγγέλιά σε κριβανωτῶν ὁρμαθῷ</TextUnit>
    <TextUnit id="767" loc="766">τοιαῦτ' ἀπαγγείλαντα.   μή νυν μέλλ' ἔτι,</TextUnit>
    <TextUnit id="768" loc="767">ὡς ἅνδρες ἐγγύς εἰσιν ἤδη τῶν θυρῶν.</TextUnit>
    <TextUnit id="769" loc="768">φέρε νυν ἰοῦς' εἴσω κομίσω καταχύσματα</TextUnit>
    <TextUnit id="770" loc="769">ὥσπερ νεωνήτοισιν ὀφθαλμοῖς ἐγώ.</TextUnit>
    <TextUnit id="771" loc="770">ἐγὼ δ' ἀπαντῆσαί γ' ἐκείνοις βούλομαι. Κομμάτιον Χοροῦ</TextUnit>
    <TextUnit id="772" loc="771">καὶ προσκυνῶ γε πρῶτα μὲν τὸν ἥλιον,</TextUnit>
    <TextUnit id="773" loc="772">ἔπειτα σεμνῆς Παλλάδος κλεινὸν πέδον</TextUnit>
    <TextUnit id="774" loc="773">χώραν τε πᾶσαν Κέκροπος ἥ μ' ἐδέξατο.</TextUnit>
    <TextUnit id="775" loc="774">αἰσχύνομαι δὲ τὰς ἐμαυτοῦ συμφοράς,</TextUnit>
    <TextUnit id="776" loc="775">οἵοις ἄρ' ἀνθρώποις ξυνὼν ἐλάνθανον,</TextUnit>
    <TextUnit id="777" loc="776">τοὺς ἀξίους δὲ τῆς ἐμῆς ὁμιλίας</TextUnit>
    <TextUnit id="778" loc="777">ἔφευγον, εἰδὼς οὐδέν: ὦ τλήμων ἐγώ,</TextUnit>
    <TextUnit id="779" loc="778">ὡς οὔτ' ἐκεῖν' ἄρ' οὔτε ταῦτ' ὀρθῶς ἔδρων:</TextUnit>
    <TextUnit id="780" loc="779">ἀλλ' αὐτὰ πάντα πάλιν ἀναστρέψας ἐγὼ</TextUnit>
    <TextUnit id="781" loc="780">δείξω τὸ λοιπὸν πᾶσιν ἀνθρώποις ὅτι</TextUnit>
    <TextUnit id="782" loc="781">ἄκων ἐμαυτὸν τοῖς πονηροῖς ἐπεδίδουν.</TextUnit>
    <TextUnit id="783" loc="782">βάλλ' ἐς κόρακας: ὡς χαλεπόν εἰσιν οἱ φίλοι</TextUnit>
    <TextUnit id="784" loc="783">οἱ φαινόμενοι παραχρῆμ' ὅταν πράττῃ τις εὖ.</TextUnit>
    <TextUnit id="785" loc="784">νύττουσι γὰρ καὶ φλῶσι τἀντικνήμια,</TextUnit>
    <TextUnit id="786" loc="785">ἐνδεικνύμενος ἔκαστος εὔνοιάν τινα.</TextUnit>
    <TextUnit id="787" loc="786">ἐμὲ γὰρ τίς οὐ προσεῖπε; ποῖος οὐκ ὄχλος</TextUnit>
    <TextUnit id="788" loc="787">περιεστεφάνωσεν ἐν ἀγορᾷ πρεσβυτικός;</TextUnit>
    <TextUnit id="789" loc="788">ὦ φίλτατ' ἀνδρῶν καὶ σὺ καὶ σὺ χαίρετε.</TextUnit>
    <TextUnit id="790" loc="789">φέρε νυν, νόμος γάρ ἐστι, τὰ καταχύσματα</TextUnit>
    <TextUnit id="791" loc="790">ταυτὶ καταχέω σου λαβοῦσα.   μηδαμῶς.</TextUnit>
    <TextUnit id="792" loc="791">ἐμοῦ γὰρ εἰσιόντος ἐς τὴν οἰκίαν</TextUnit>
    <TextUnit id="793" loc="792">πρώτιστα καὶ βλέψαντος οὐδὲν ἐκφέρειν</TextUnit>
    <TextUnit id="794" loc="793">πρεπῶδές ἐστιν, ἀλλὰ μᾶλλον ἐσφέρειν.</TextUnit>
    <TextUnit id="795" loc="794">εἶτ' οὐχὶ δέξει δῆτα τὰ καταχύσματα;</TextUnit>
    <TextUnit id="796" loc="795">ἔνδον γε παρὰ τὴν ἑστίαν, ὥσπερ νόμος:</TextUnit>
    <TextUnit id="797" loc="796">ἔπειτα καὶ τὸν φόρτον ἐκφύγοιμεν ἄν.</TextUnit>
    <TextUnit id="798" loc="797">οὐ γὰρ πρεπῶδές ἐστι τῷ διδασκάλῳ</TextUnit>
    <TextUnit id="799" loc="798">ἰσχάδια καὶ τρωγάλια τοῖς θεωμένοις</TextUnit>
    <TextUnit id="800" loc="799">προβαλόντ' ἐπὶ τούτοις εἶτ' ἀναγκάζειν γελᾶν.</TextUnit>
    <TextUnit id="801" loc="800">εὖ πάνυ λέγεις: ὡς Δεξίνικός γ' οὑτοσὶ</TextUnit>
    <TextUnit id="802" loc="801">ἀνίσταθ' ὡς ἁρπασόμενος τὰς ἰσχάδας. Χοροῦ</TextUnit>
    <TextUnit id="803" loc="802">ὡς ἡδὺ πράττειν ὦνδρές ἐστ' εὐδαιμόνως,</TextUnit>
    <TextUnit id="804" loc="803">καὶ ταῦτα μηδὲν ἐξενεγκόντ' οἴκοθεν.</TextUnit>
    <TextUnit id="805" loc="804">ἡμῖν γὰρ ἀγαθῶν σωρὸς ἐς τὴν οἰκίαν</TextUnit>
    <TextUnit id="806" loc="805">ἐπεσπέπαικεν οὐδὲν ἠδικηκόσιν.</TextUnit>
    <TextUnit id="807" loc="805a">οὕτω τὸ πλουτεῖν ἐστιν ἡδὺ πρᾶγμα δή.</TextUnit>
    <TextUnit id="808" loc="806">ἡ μὲν σιπύη μεστή 'στι λευκῶν ἀλφίτων,</TextUnit>
    <TextUnit id="809" loc="807">οἱ δ' ἀμφορῆς οἴνου μέλανος ἀνθοσμίου.</TextUnit>
    <TextUnit id="810" loc="808">ἅπαντα δ' ἡμῖν ἀργυρίου καὶ χρυσίου</TextUnit>
    <TextUnit id="811" loc="809">τὰ σκευάρια πλήρη 'στίν, ὥστε θαυμάσαι.</TextUnit>
    <TextUnit id="812" loc="810">τὸ φρέαρ δ' ἐλαίου μεστόν: αἱ δὲ λήκυθοι</TextUnit>
    <TextUnit id="813" loc="811">μύρου γέμουσι, τὸ δ' ὑπερῷον ἰσχάδων.</TextUnit>
    <TextUnit id="814" loc="812">ὀξὶς δὲ πᾶσα καὶ λοπάδιον καὶ χύτρα</TextUnit>
    <TextUnit id="815" loc="813">χαλκῆ γέγονε: τοὺς δὲ πινακίσκους τοὺς σαπροὺς</TextUnit>
    <TextUnit id="816" loc="814">τοὺς ἰχθυηροὺς ἀργυροῦς πάρεσθ' ὁρᾶν.</TextUnit>
    <TextUnit id="817" loc="815">ὁ δ' ἰπνὸς γέγον' ἡμῖν ἐξαπίνης ἐλεφάντινος.</TextUnit>
    <TextUnit id="818" loc="816">στατῆρσι δ' οἱ θεράποντες ἀρτιάζομεν</TextUnit>
    <TextUnit id="819" loc="817">χρυσοῖς: ἀποψώμεσθα δ' οὐ λίθοις ἔτι,</TextUnit>
    <TextUnit id="820" loc="818">ἀλλὰ σκοροδίοις ὑπὸ τρυφῆς ἑκάστοτε.</TextUnit>
    <TextUnit id="821" loc="819">καὶ νῦν ὁ δεσπότης μὲν ἔνδον βουθυτεῖ</TextUnit>
    <TextUnit id="822" loc="820">ὗν καὶ τράγον καὶ κριὸν ἐστεφανωμένος:</TextUnit>
    <TextUnit id="823" loc="821">ἐμὲ δ' ἐξέπεμψεν ὁ καπνός. οὐχ οἷός τε γὰρ</TextUnit>
    <TextUnit id="824" loc="822">ἔνδον μένειν ἦν. ἔδακνε γὰρ τὰ βλέφαρά μου.</TextUnit>
    <TextUnit id="825" loc="823">ἕπου μετ' ἐμοῦ παιδάριον, ἵνα πρὸς τὸν θεὸν</TextUnit>
    <TextUnit id="826" loc="824">ἴωμεν.   ἔα τίς ἔσθ' ὁ προσιὼν οὑτοσί;</TextUnit>
    <TextUnit id="827" loc="825">ἀνὴρ πρότερον μὲν ἄθλιος, νῦν δ' εὐτυχής.</TextUnit>
    <TextUnit id="828" loc="826">δῆλον ὅτι τῶν χρηστῶν τις, ὡς ἔοικας, εἶ.</TextUnit>
    <TextUnit id="829" loc="827">μάλιστ'.   ἔπειτα τοῦ δέει;   πρὸς τὸν θεὸν</TextUnit>
    <TextUnit id="830" loc="828">ἥκω: μεγάλων γάρ μοὐστὶν ἀγαθῶν αἴτιος.</TextUnit>
    <TextUnit id="831" loc="829">ἐγὼ γὰρ ἱκανὴν οὐσίαν παρὰ τοῦ πατρὸς</TextUnit>
    <TextUnit id="832" loc="830">λαβὼν ἐπήρκουν τοῖς δεομένοις τῶν φίλων,</TextUnit>
    <TextUnit id="833" loc="831">εἶναι νομίζων χρήσιμον πρὸς τὸν βίον.</TextUnit>
    <TextUnit id="834" loc="832">ἦ πού σε ταχέως ἐπέλιπεν τὰ χρήματα.</TextUnit>
    <TextUnit id="835" loc="833">κομιδῇ μὲν οὖν.   οὐκοῦν μετὰ ταῦτ' ἦσθ' ἄθλιος.</TextUnit>
    <TextUnit id="836" loc="834">κομιδῇ μὲν οὖν. κἀγὼ μὲν ᾤμην οὓς τέως</TextUnit>
    <TextUnit id="837" loc="835">εὐηργέτησα δεομένους ἕξειν φίλους</TextUnit>
    <TextUnit id="838" loc="836">ὄντως βεβαίους, εἰ δεηθείην ποτέ:</TextUnit>
    <TextUnit id="839" loc="837">οἱ δ' ἐξετρέποντο κοὐκ ἐδόκουν ὁρᾶν μ' ἔτι.</TextUnit>
    <TextUnit id="840" loc="838">καὶ κατεγέλων δ' εὖ οἶδ' ὅτι.   κομιδῇ μὲν οὖν:</TextUnit>
    <TextUnit id="841" loc="839">αὐχμὸς γὰρ ὢν τῶν σκευαρίων μ' ἀπώλεσεν.</TextUnit>
    <TextUnit id="842" loc="840">ἀλλ' οὐχὶ νῦν.   ἀνθ' ὧν ἐγὼ πρὸς τὸν θεὸν</TextUnit>
    <TextUnit id="843" loc="841">προσευξόμενος ἥκω δικαίως ἐνθάδε.</TextUnit>
    <TextUnit id="844" loc="842">τὸ τριβώνιον δὲ τί δύναται πρὸς τῶν θεῶν,</TextUnit>
    <TextUnit id="845" loc="843">ὃ φέρει μετὰ σοῦ τὸ παιδάριον τουτί; φράσον.</TextUnit>
    <TextUnit id="846" loc="844">καὶ τοῦτ' ἀναθήσων ἔρχομαι πρὸς τὸν θεόν.</TextUnit>
    <TextUnit id="847" loc="845">μῶν οὖν ἐμυήθης δῆτ' ἐν αὐτῷ τὰ μεγάλα;</TextUnit>
    <TextUnit id="848" loc="846">οὐκ ἀλλ' ἐνερρίγως' ἔτη τριακαίδεκα.</TextUnit>
    <TextUnit id="849" loc="847">τὰ δ' ἐμβάδια;   καὶ ταῦτα συνεχειμάζετο.</TextUnit>
    <TextUnit id="850" loc="848">καὶ ταῦτ' ἀναθήσων ἔφερες οὖν;   νὴ τὸν Δία.</TextUnit>
    <TextUnit id="851" loc="849">χαρίεντά γ' ἥκεις δῶρα τῷ θεῷ φέρων.</TextUnit>
    <TextUnit id="852" loc="850">οἴμοι κακοδαίμων, ὡς ἀπόλωλα δείλαιος,</TextUnit>
    <TextUnit id="853" loc="851">καὶ κακοδαίμων καὶ τετράκις καὶ πεντάκις</TextUnit>
    <TextUnit id="854" loc="852">καὶ δωδεκάκις καὶ μυριάκις: ἰοὺ ἰού.</TextUnit>
    <TextUnit id="855" loc="853">οὕτω πολυφόρῳ συγκέκραμαι δαίμονι.</TextUnit>
    <TextUnit id="856" loc="854">̓́Απολλον ἀποτρόπαιε καὶ θεοὶ φίλοι,</TextUnit>
    <TextUnit id="857" loc="855">τί ποτ' ἐστὶν ὅ τι πέπονθεν ἅνθρωπος κακόν;</TextUnit>
    <TextUnit id="858" loc="856">οὐ γὰρ σχέτλια πέπονθα νυνὶ πράγματα,</TextUnit>
    <TextUnit id="859" loc="857">ἀπολωλεκὼς ἅπαντα τἀκ τῆς οἰκίας</TextUnit>
    <TextUnit id="860" loc="858">διὰ τὸν θεὸν τοῦτον, τὸν ἐσόμενον τυφλὸν</TextUnit>
    <TextUnit id="861" loc="859">πάλιν αὖθις, ἤνπερ μὴ 'λλίπωσιν αἱ δίκαι;</TextUnit>
    <TextUnit id="862" loc="860">ἐγὼ σχεδὸν τὸ πρᾶγμα γιγνώσκειν δοκῶ.</TextUnit>
    <TextUnit id="863" loc="861">προσέρχεται γάρ τις κακῶς πράττων ἀνήρ,</TextUnit>
    <TextUnit id="864" loc="862">ἔοικε δ' εἶναι τοῦ πονηροῦ κόμματος.</TextUnit>
    <TextUnit id="865" loc="863">νὴ Δία καλῶς τοίνυν ποιῶν ἀπόλλυται.</TextUnit>
    <TextUnit id="866" loc="864">ποῦ ποῦ 'σθ' ὁ μόνος ἅπαντας ἡμᾶς πλουσίους</TextUnit>
    <TextUnit id="867" loc="865">ὑποσχόμενος οὗτος ποιήσειν εὐθέως,</TextUnit>
    <TextUnit id="868" loc="866">εἰ πάλιν ἀναβλέψειεν ἐξ ἀρχῆς; ὁ δὲ</TextUnit>
    <TextUnit id="869" loc="867">πολὺ μᾶλλον ἐνίους ἐστὶν ἐξολωλεκώς.</TextUnit>
    <TextUnit id="870" loc="868">καὶ τίνα δέδρακε δῆτα τοῦτ';   ἐμὲ τουτονί.</TextUnit>
    <TextUnit id="871" loc="869">ἦ τῶν πονηρῶν ἦσθα καὶ τοιχωούχων;</TextUnit>
    <TextUnit id="872" loc="870">μὰ Δί' οὐ μὲν οὖν ἔσθ' ὑγιὲς ὑμῶν οὐδενός,</TextUnit>
    <TextUnit id="873" loc="871">κοὐκ ἔσθ' ὅπως οὐκ ἔχετέ μου τὰ χρήματα.</TextUnit>
    <TextUnit id="874" loc="872">ὡς σοβαρὸς ὦ Δάματερ εἰσελήλυθεν</TextUnit>
    <TextUnit id="875" loc="873">ὁ συκοφάντης. δῆλον ὅτι βουλιμιᾷ.</TextUnit>
    <TextUnit id="876" loc="874">σὺ μὲν εἰς ἀγορὰν ἰὼν ταχέως οὐκ ἂν φθάνοις:</TextUnit>
    <TextUnit id="877" loc="875">ἐπὶ τοῦ τροχοῦ γὰρ δεῖ ς' ἐκεῖ στρεβλούμενον</TextUnit>
    <TextUnit id="878" loc="876">εἰπεῖν ἃ πεπανούργηκας.   οἰμώξἄρα σύ.</TextUnit>
    <TextUnit id="879" loc="877">νὴ τὸν Δία τὸν σωτῆρα πολλοῦ γ' ἄξιος</TextUnit>
    <TextUnit id="880" loc="878">ἅπασι τοῖς ̔́Ελλησιν ὁ θεός ἐσθ' ὅτι</TextUnit>
    <TextUnit id="881" loc="879">τοὺς συκοφάντας ἐξολεῖ κακοὺς κακῶς.</TextUnit>
    <TextUnit id="882" loc="880">οἴμοι τάλας: μῶν καὶ σὺ μετέχων καταγελᾷς;</TextUnit>
    <TextUnit id="883" loc="881">ἐπεὶ πόθεν θοἰμάτιον εἴληφας τοδί;</TextUnit>
    <TextUnit id="884" loc="882">ἐχθὲς δ' ἔχοντ' εἶδόν ς' ἐγὼ τριβώνιον.</TextUnit>
    <TextUnit id="885" loc="883">οὐδὲν προτιμῶ σου. φορῶ γὰρ πριάμενος</TextUnit>
    <TextUnit id="886" loc="884">τὸν δακτύλιον τονδὶ παρ' Εὐδάμου δραχμῆς.</TextUnit>
    <TextUnit id="887" loc="885">† ἀλλ' οὐκ ἔνεστι συκοφάντου δήγματος.†</TextUnit>
    <TextUnit id="888" loc="886">ἆρ' οὐχ ὕβρις ταῦτ' ἐστὶ πολλή; σκώπτετον,</TextUnit>
    <TextUnit id="889" loc="887">ὅ τι δὲ ποιεῖτον ἐνθάδ' οὐκ εἰρήκατον.</TextUnit>
    <TextUnit id="890" loc="888">οὐκ ἐπ' ἀγαθῷ γὰρ ἐνθάδ' ἐστὸν οὐδενί.</TextUnit>
    <TextUnit id="891" loc="889">μὰ τὸν Δί' οὔκουν τῷ γε σῷ, σάφ' ἴσθ' ὅτι.</TextUnit>
    <TextUnit id="892" loc="890">ἀπὸ τῶν ἐμῶν γὰρ ναὶ μὰ Δία δειπνήσετον.</TextUnit>
    <TextUnit id="893" loc="891">ὡς δὴ 'π' ἀληθείᾳ σὺ μετὰ τοῦ μάρτυρος</TextUnit>
    <TextUnit id="894" loc="892">διαρραγείης μηδενός γ' ἐμπλήμενος.</TextUnit>
    <TextUnit id="895" loc="893">ἀρνεῖσθον; ἔνδον ἐστὶν ὦ μιαρωτάτω</TextUnit>
    <TextUnit id="896" loc="894">πολὺ χρῆμα τεμαχῶν καὶ κρεῶν ὠπτημένων.</TextUnit>
    <TextUnit id="897" loc="895">ὓ ὗ ὓ ὗ ὓ ὗ ὓ ὗ ὓ ὗ ὓ ὗ.</TextUnit>
    <TextUnit id="898" loc="896">κακόδαιμον ὀσφραίνει τι;   τοῦ ψύχους γ' ἴσως</TextUnit>
    <TextUnit id="899" loc="897">ἐπεὶ τοιοῦτόν γ' ἀμπέχεται τριβώνιον.</TextUnit>
    <TextUnit id="900" loc="898">ταῦτ' οὖν ἀνασχέτ' ἐστὶν ὦ Ζεῦ καὶ θεοί,</TextUnit>
    <TextUnit id="901" loc="899">τούτους ὑβρίζειν εἰς ἔμ'; οἴμ' ὡς ἄχθομαι</TextUnit>
    <TextUnit id="902" loc="900">ὅτι χρηστὸς ὢν καὶ φιλόπολις πάσχω κακῶς.</TextUnit>
    <TextUnit id="903" loc="901">σὺ φιλόπολις καὶ χρηστός;   ὡς οὐδείς γ' ἀνήρ.</TextUnit>
    <TextUnit id="904" loc="902">καὶ μὴν ἐπερωτηθεὶς ἀπόκριναί μοι.   τὸ τί;</TextUnit>
    <TextUnit id="905" loc="903">γεωργὸς εἶ;   μελαγχολᾶν μ' οὕτως οἴει;</TextUnit>
    <TextUnit id="906" loc="904">ἀλλ' ἔμπορος;   ναί, σκήπτομαί γ', ὅταν τύχω.</TextUnit>
    <TextUnit id="907" loc="905">τί δαί; τέχνην τιν' ἔμαθες;   οὐ μὰ τὸν Δία.</TextUnit>
    <TextUnit id="908" loc="906">πῶς οὖν διέζης ἢ πόθεν μηδὲν ποιῶν;</TextUnit>
    <TextUnit id="909" loc="907">τῶν τῆς πόλεώς εἰμ' ἐπιμελητὴς πραγμάτων</TextUnit>
    <TextUnit id="910" loc="908">καὶ τῶν ἰδίων πάντων.   σύ; τί μαθών;   βούλομαι.</TextUnit>
    <TextUnit id="911" loc="909">πῶς οὖν ἂν εἴης χρηστὸς ὦ τοιχωρύχε,</TextUnit>
    <TextUnit id="912" loc="910">εἴ σοι προσῆκον μηδὲν εἶτ' ἀπεχθάνει;</TextUnit>
    <TextUnit id="913" loc="911">οὐ γὰρ προσήκει τὴν ἐμαυτοῦ μοι πόλιν</TextUnit>
    <TextUnit id="914" loc="912">εὐεργετεῖν ὦ κέπφε καθ' ὅσον ἂν σθένω;</TextUnit>
    <TextUnit id="915" loc="913">εὐεργετεῖν οὖν ἐστι τὸ πολυπραγμονεῖν;</TextUnit>
    <TextUnit id="916" loc="914">τὸ μὲν οὖν βοηθεῖν τοῖς νόμοις τοῖς κειμένοις</TextUnit>
    <TextUnit id="917" loc="915">καὶ μὴ 'πιτρέπειν ἐάν τις ἐξαμαρτάνῃ.</TextUnit>
    <TextUnit id="918" loc="916">οὔκουν δικαστὰς ἐξεπίτηδες ἡ πόλις</TextUnit>
    <TextUnit id="919" loc="917">ἄρχειν καθίστησιν;   κατηγορεῖ δὲ τίς;</TextUnit>
    <TextUnit id="920" loc="918">ὁ βουλόμενος.   οὐκοῦν ἐκεῖνός εἰμ' ἐγώ,</TextUnit>
    <TextUnit id="921" loc="919">ὥστ' εἰς ἔμ' ἥκει τῆς πόλεως τὰ πράγματα.</TextUnit>
    <TextUnit id="922" loc="920">νὴ Δία πονηρόν γ' ἆρα προστάτην ἔχει.</TextUnit>
    <TextUnit id="923" loc="921">ἐκεῖνο δ' οὐ βούλοι' ἄν, ἡσυχίαν ἔχων</TextUnit>
    <TextUnit id="924" loc="922">ζῆν ἀργός;   ἀλλὰ προβατίου βίον λέγεις,</TextUnit>
    <TextUnit id="925" loc="923">εἰ μὴ φανεῖται διατριβή τις τῷ βίῳ.</TextUnit>
    <TextUnit id="926" loc="924">οὐδ' ἂν μεταμάθοις;   οὐδ' ἂν εἰ δοίης γέ μοι</TextUnit>
    <TextUnit id="927" loc="925">τὸν Πλοῦτον αὐτὸν καὶ τὸ Βάττου σίλφιον.</TextUnit>
    <TextUnit id="928" loc="926">κατάθου ταχέως θοἰμάτιον.   οὗτος, σοὶ λέγει.</TextUnit>
    <TextUnit id="929" loc="927">ἔπειθ' ὑπόλυσαι.   ταῦτα πάντα σοὶ λέγει.</TextUnit>
    <TextUnit id="930" loc="928">καὶ μὴν προσελθέτω πρὸς ἔμ' ὑμῶν ἐνθαδὶ</TextUnit>
    <TextUnit id="931" loc="929">ὁ βουλόμενος.   οὐκοῦν ἐκεῖνός εἰμ' ἐγώ.</TextUnit>
    <TextUnit id="932" loc="930">οἴμοι τάλας ἀποδύομαι μεθ' ἡμέραν.</TextUnit>
    <TextUnit id="933" loc="931">σὺ γὰρ ἀξιοῖς τἀλλότρια πράττων ἐσθίειν.</TextUnit>
    <TextUnit id="934" loc="932">ὁρᾷς ἃ ποιεῖς; ταῦτ' ἐγὼ μαρτύρομαι.</TextUnit>
    <TextUnit id="935" loc="933">ἀλλ' οἴχεται φεύγων ὃν ἦγες μάρτυρα.</TextUnit>
    <TextUnit id="936" loc="934">οἴμοι περιείλημμαι μόνος.   νυνὶ βοᾷς;</TextUnit>
    <TextUnit id="937" loc="935">οἴμοι μάλ' αὖθις.   δὸς σύ μοι τὸ τριβώνιον,</TextUnit>
    <TextUnit id="938" loc="936">ἵν' ἀμφιέσω τὸν συκοφάντην τουτονί.</TextUnit>
    <TextUnit id="939" loc="937">μὴ δῆθ': ἱερὸν γάρ ἐστι τοῦ Πλούτου πάλαι.</TextUnit>
    <TextUnit id="940" loc="938">ἔπειτα ποῦ κάλλιον ἀνατεθήσεται</TextUnit>
    <TextUnit id="941" loc="939">ἢ περὶ πονηρὸν ἄνδρα καὶ τοιχωρύχον;</TextUnit>
    <TextUnit id="942" loc="940">Πλοῦτον δὲ κοσμεῖν ἱματίοις σεμνοῖς πρέπει.</TextUnit>
    <TextUnit id="943" loc="941">τοῖς δ' ἐμβαδίοις τί χρήσεταί τις; εἰπέ μοι.</TextUnit>
    <TextUnit id="944" loc="942">καὶ ταῦτα πρὸς τὸ μέτωπον αὐτίκα δὴ μάλα</TextUnit>
    <TextUnit id="945" loc="943">ὥσπερ κοτίνῳ προσπατταλεύσω τουτῳί.</TextUnit>
    <TextUnit id="946" loc="944">ἄπειμι: γιγνώσκω γὰρ ἥττων ὢν πολὺ</TextUnit>
    <TextUnit id="947" loc="945">ὑμῶν: ἐὰν δὲ σύζυγον λάβω τινὰ</TextUnit>
    <TextUnit id="948" loc="946">καὶ σύκινον, τοῦτον τὸν ἰσχυρὸν θεὸν</TextUnit>
    <TextUnit id="949" loc="947">ἐγὼ ποιήσω τήμερον δοῦναι δίκην,</TextUnit>
    <TextUnit id="950" loc="948">ὁτιὴ καταλύει περιφανῶς εἶς ὢν μόνος</TextUnit>
    <TextUnit id="951" loc="949">τὴν δημοκρατίαν, οὔτε τὴν βουλὴν πιθὼν</TextUnit>
    <TextUnit id="952" loc="950">τὴν τῶν πολιτῶν οὔτε τὴν ἐκκλησίαν.</TextUnit>
    <TextUnit id="953" loc="951">καὶ μὴν ἐπειδὴ τὴν πανοπλίαν τὴν ἐμὴν</TextUnit>
    <TextUnit id="954" loc="952">ἔχων βαδίζεις, ἐς τὸ βαλανεῖον τρέχε:</TextUnit>
    <TextUnit id="955" loc="953">ἔπειτ' ἐκεῖ κορυφαῖος ἑστηκὼς θέρου.</TextUnit>
    <TextUnit id="956" loc="954">κἀγὼ γὰρ εἶχον τὴν στάσιν ταύτην ποτέ.</TextUnit>
    <TextUnit id="957" loc="955">ἀλλ' ὁ βαλανεὺς ἕλξει θύραζ' αὐτὸν λαβὼν</TextUnit>
    <TextUnit id="958" loc="956">τῶν ὀρχιπέδων: ἰδὼν γὰρ αὐτὸν γνώσεται</TextUnit>
    <TextUnit id="959" loc="957">ὅτι ἔστ' ἐκείνου τοῦ πονηροῦ κόμματος.</TextUnit>
    <TextUnit id="960" loc="958">νὼ δ' εἰσίωμεν, ἵνα προσεύξῃ τὸν θεόν. Χοροῦ</TextUnit>
    <TextUnit id="961" loc="959">ἆρ' ὦ φίλοι γέροντες ἐπὶ τὴν οἰκίαν</TextUnit>
    <TextUnit id="962" loc="960">ἀφίγμεθ' ὄντως τοῦ νέου τούτου θεοῦ,</TextUnit>
    <TextUnit id="963" loc="961">ἢ τῆς ὁδοῦ τὸ παράπαν ἡμαρτήκαμεν;</TextUnit>
    <TextUnit id="964" loc="962">ἀλλ' ἴσθ' ἐπ' αὐτὰς τὰς θύρας ἀφιγμένη</TextUnit>
    <TextUnit id="965" loc="963">ὦ μειρακίσκη: πυνθάνει γὰρ ὡρικῶς.</TextUnit>
    <TextUnit id="966" loc="964">φέρε νυν ἐγὼ τῶν ἔνδοθεν καλέσω τινά.</TextUnit>
    <TextUnit id="967" loc="965">μὴ δῆτ': ἐγὼ γὰρ αὐτὸς ἐξελήλυθα.</TextUnit>
    <TextUnit id="968" loc="966">ἀλλ' ὅ τι μάλιστ' ἐλήλυθας λέγειν ς' ἐχρῆν.</TextUnit>
    <TextUnit id="969" loc="967">πέπονθα δεινὰ καὶ παράνομ' ὦ φίλτατε:</TextUnit>
    <TextUnit id="970" loc="968">ἀφ' οὗ γὰρ ὁ θεὸς οὗτος ἤρξατο βλέπειν,</TextUnit>
    <TextUnit id="971" loc="969">ἀβίωτον εἶναί μοι πεποίηκε τὸν βίον.</TextUnit>
    <TextUnit id="972" loc="970">τί δ' ἔστιν; ἦ που καὶ σὺ συκοφάντρια</TextUnit>
    <TextUnit id="973" loc="971">εν ταῖς γυναιξὶν ἦσθα;   μὰ Δί' ἐγὼ μὲν οὔ.</TextUnit>
    <TextUnit id="974" loc="972">ἀλλ' οὐ λαχοῦς' ἔπινες ἐν τῷ γράμματι;</TextUnit>
    <TextUnit id="975" loc="973">σκώπτεις: ἐγὼ δὲ κατακέκνισμαι δειλάκρα.</TextUnit>
    <TextUnit id="976" loc="974">οὔκουν ἐρεῖς ἀνύσασα τὸν κνισμὸν τίνα;</TextUnit>
    <TextUnit id="977" loc="975">ἄκουέ νυν. ἦν μοί τι μειράκιον φίλον,</TextUnit>
    <TextUnit id="978" loc="976">πενιχρὸν μέν, ἄλλως δ' εὐπρόσωπον καὶ καλὸν</TextUnit>
    <TextUnit id="979" loc="977">καὶ χρηστόν: εἰ γάρ του δεηθείην ἐγώ,</TextUnit>
    <TextUnit id="980" loc="978">ἅπαντ' ἐποίει κοσμίως μοι καὶ καλῶς:</TextUnit>
    <TextUnit id="981" loc="979">ἐγὼ δ' ἐκείνῳ πάντα ταῦθ' ὑπηρέτουν.</TextUnit>
    <TextUnit id="982" loc="980">τί δ' ἦν ὅ τι σου μάλιστ' ἐδεῖθ' ἑκάστοτε;</TextUnit>
    <TextUnit id="983" loc="981">οὐ πολλά: καὶ γὰρ ἐκνομίως μ' ᾐσχύνετο.</TextUnit>
    <TextUnit id="984" loc="982">ἀλλ' ἀργυρίου δραχμὰς ἂν ᾔτης' εἴκοσιν</TextUnit>
    <TextUnit id="985" loc="983">εἰς ἱμάτιον, ὀκτὼ δ' ἂν εἰς ὑποδήματα:</TextUnit>
    <TextUnit id="986" loc="984">καὶ ταῖς ἀδελφαῖς ἀγοράσαι χιτώνιον</TextUnit>
    <TextUnit id="987" loc="985">ἐκέλευσεν ἂν τῇ μητρί θ' ἱματίδιον:</TextUnit>
    <TextUnit id="988" loc="986">πυρῶν τ' ἂν ἐδεήθη μεδίμνων τεττάρων.</TextUnit>
    <TextUnit id="989" loc="987">οὐ πολλὰ τοίνυν μὰ τὸν ̓Απόλλω ταῦτά γε</TextUnit>
    <TextUnit id="990" loc="988">εἴρηκας, ἀλλὰ δῆλον ὅτι ς' ᾐχύνετο.</TextUnit>
    <TextUnit id="991" loc="989">καὶ ταῦτα τοίνυν οὐχ ἕνεκα μισητίας</TextUnit>
    <TextUnit id="992" loc="990">αἰτεῖν μ' ἔφασκεν, ἀλλὰ φιλίας οὕνεκα,</TextUnit>
    <TextUnit id="993" loc="991">ἵνα τοὐμὸν ἱμάτιον φορῶν μεμνῇτό μου.</TextUnit>
    <TextUnit id="994" loc="992">λέγεις ἐρῶντ' ἄνθρωπον ἐκνομιώτατα.</TextUnit>
    <TextUnit id="995" loc="993">ἀλλ' οὐχὶ νῦν ὁ βδελυρὸς ἔτι τὸν νοῦν ἔχει</TextUnit>
    <TextUnit id="996" loc="994">τὸν αὐτόν, ἀλλὰ πολὺ μεθέστηκεν πάνυ.</TextUnit>
    <TextUnit id="997" loc="995">ἐμοῦ γὰρ αὐτῷ τὸν πλακοῦντα τουτονὶ</TextUnit>
    <TextUnit id="998" loc="996">καὶ τἄλλα τἀπὶ τοῦ πίνακος τραγήματα</TextUnit>
    <TextUnit id="999" loc="997">ἐπόντα πεμψάσης ὑπειπούσης θ' ὅτι</TextUnit>
    <TextUnit id="1000" loc="998">εἰς ἑσπέραν ἥξοιμι—   τί ς' ἔδρας'; εἰπέ μοι.</TextUnit>
    <TextUnit id="1001" loc="999">ἄμητα προσαπέπεμψεν ἡμῖν τουτονί,</TextUnit>
    <TextUnit id="1002" loc="1000">ἐφ' ᾧ τ' ἐκεῖσε μηδέποτέ μ' ἐλθεῖν ἔτι,</TextUnit>
    <TextUnit id="1003" loc="1001">καὶ πρὸς ἐπὶ τούτοις εἶπεν ἀποπέμπων ὅτι</TextUnit>
    <TextUnit id="1004" loc="1002">“ πάλαι ποτ' ἦσαν ἄλκιμοι Μιλήσιοι.”</TextUnit>
    <TextUnit id="1005" loc="1003">δῆλον ὅτι τοὺς τρόπους τις οὐ μοχθηρὸς ἦν,</TextUnit>
    <TextUnit id="1006" loc="1004">ἔπειτα πλουτῶν οὐκέθ' ἥδεται φακῇ:</TextUnit>
    <TextUnit id="1007" loc="1005">πρὸ τοῦ δ' ὑπὸ τῆς πενίας ἅπανθ' ὑπήσθιεν.</TextUnit>
    <TextUnit id="1008" loc="1006">καὶ μὴν πρὸ τοῦ γ' ὁσημέραι νὴ τὼ θεὼ</TextUnit>
    <TextUnit id="1009" loc="1007">ἐπὶ τὴν θύραν ἐβάδιζεν ἀεὶ τὴν ἐμήν.</TextUnit>
    <TextUnit id="1010" loc="1008">ἐπ' ἐκφοράν;   μὰ Δί' ἀλλὰ τῆς φωνῆς μόνον</TextUnit>
    <TextUnit id="1011" loc="1009">ἐρῶν ἀκοῦσαι.   τοῦ λαβεῖν μὲν οὖν χάριν.</TextUnit>
    <TextUnit id="1012" loc="1010">καὶ νὴ Δί' εἰ λυπουμένην γ' αἴσθοιτό με,</TextUnit>
    <TextUnit id="1013" loc="1011">νηττάριον ἂν καὶ φάττιον ὑπεκορίζετο.</TextUnit>
    <TextUnit id="1014" loc="1012">ἔπειτ' ἴσως ᾔτει ς' ἂν εἰς ὑποδήματα.</TextUnit>
    <TextUnit id="1015" loc="1013">μυστηρίοις δὲ τοῖς μεγάλοις ὀχουμένην</TextUnit>
    <TextUnit id="1016" loc="1014">ἐπὶ τῆς ἁμάξης ὅτι προσέβλεψέν μέ τις,</TextUnit>
    <TextUnit id="1017" loc="1015">ἐτυπτόμην διὰ τοῦθ' ὅλην τὴν ἡμέραν.</TextUnit>
    <TextUnit id="1018" loc="1016">οὕτω σφόδρα ζηλότυπος ὁ νεανίσκος ἦν.</TextUnit>
    <TextUnit id="1019" loc="1017">μόνος γὰρ ἥδεθ', ὡς ἔοικεν, ἐσθίων.</TextUnit>
    <TextUnit id="1020" loc="1018">καὶ τάς γε χεῖρας παγκάλας ἔχειν μ' ἔθη.</TextUnit>
    <TextUnit id="1021" loc="1019">ὁπότε προτείνοιέν γε δραχμὰς εἴκοσιν.</TextUnit>
    <TextUnit id="1022" loc="1020">ὄζειν τε τῆς χρόας ἔφασκεν ἡδύ μου.</TextUnit>
    <TextUnit id="1023" loc="1021">εἰ Θάσιον ἐνέχεις, εἰκότως γε νὴ Δία.</TextUnit>
    <TextUnit id="1024" loc="1022">τὸ βλέμμα θ' ὡς ἔχοιμι μαλακὸν καὶ καλόν.</TextUnit>
    <TextUnit id="1025" loc="1023">οὐ σκαιὸς ἦν ἄνθρωπος, ἀλλ' ἠπίστατο</TextUnit>
    <TextUnit id="1026" loc="1024">γραὸς καπρώσης τἀφόδια κατεσθίειν.</TextUnit>
    <TextUnit id="1027" loc="1025">ταῦτ' οὖν ὁ θεὸς ὦ φίλ' ἄνερ οὐκ ὀρθῶς ποιεῖ,</TextUnit>
    <TextUnit id="1028" loc="1026">φάσκων βοηθεῖν τοῖς ἀδικουμένοις ἀεί.</TextUnit>
    <TextUnit id="1029" loc="1027">τί γὰρ ποιήσει; φράζε, καὶ πεπράξεται.</TextUnit>
    <TextUnit id="1030" loc="1028">ἀναγκάσαι δίκαιόν ἐστι νὴ Δία</TextUnit>
    <TextUnit id="1031" loc="1029">τὸν εὖ παθόνθ' ὑπ' ἐμοῦ πάλιν μ' ἀντευποιεῖν,</TextUnit>
    <TextUnit id="1032" loc="1030">ἢ μηδ' ὁτιοῦν ἀγαθὸν δίκαιόν ἐστ' ἔχειν.</TextUnit>
    <TextUnit id="1033" loc="1031">οὔκουν καθ' ἑκάστην ἀπεδίδου τὴν νύκτα σοι;</TextUnit>
    <TextUnit id="1034" loc="1032">ἀλλ' οὐδέποτέ με ζῶσαν ἀπολείψειν ἔφη.</TextUnit>
    <TextUnit id="1035" loc="1033">ὀρθῶς γε: νῦν δέ γ' οὐκέτι ζῆν ς' οἴεται.</TextUnit>
    <TextUnit id="1036" loc="1034">ὑπὸ τοῦ γὰρ ἄλγους κατατέτηκ' ὦ φίλτατε.</TextUnit>
    <TextUnit id="1037" loc="1035">οὐκ ἀλλὰ κατασέσηπας, ὥς γ' ἐμοὶ δοκεῖς.</TextUnit>
    <TextUnit id="1038" loc="1036">διὰ δακτυλίου μὲν οὖν ἔμεγ' ἂν διελκύσαις.</TextUnit>
    <TextUnit id="1039" loc="1037">εἰ τυγχάνοι γ' ὁ δακτύλιος ὢν τηλία.</TextUnit>
    <TextUnit id="1040" loc="1038">καὶ μὴν τὸ μειράκιον τοδὶ προσέρχεται,</TextUnit>
    <TextUnit id="1041" loc="1039">οὗπερ πάλαι κατηγοροῦσα τυγχάνω:</TextUnit>
    <TextUnit id="1042" loc="1040">ἔοικε δ' ἐπὶ κῶμον βαδίζειν.   φαίνεται.</TextUnit>
    <TextUnit id="1043" loc="1041">στέφανόν γέ τοι καὶ δᾷδ' ἔχων πορεύεται.</TextUnit>
    <TextUnit id="1044" loc="1042">ἀσπάζομαί σε.   τί φησιν;   ἀρχαία φίλη,</TextUnit>
    <TextUnit id="1045" loc="1043">πολιὰ γεγένησαι ταχύ γε νὴ τὸν οὐρανόν.</TextUnit>
    <TextUnit id="1046" loc="1044">τάλαιν' ἐγὼ τῆς ὕβρεος ἧς ὑβρίζομαι.</TextUnit>
    <TextUnit id="1047" loc="1045">ἔοικε διὰ πολλοῦ χρόνου ς' ἑορακέναι.</TextUnit>
    <TextUnit id="1048" loc="1046">ποίου χρόνου ταλάνταθ', ὃς παρ' ἐμοὶ χθὲς ἦν;</TextUnit>
    <TextUnit id="1049" loc="1047">τοὐναντίον πέπονθε τοῖς πολλοῖς ἄρα:</TextUnit>
    <TextUnit id="1050" loc="1048">μεθύων γάρ, ὡς ἔικεν, ὀξύτερον βλέπει.</TextUnit>
    <TextUnit id="1051" loc="1049">οὔκ, ἀλλ' ἀκόλαστός ἐστιν ἀεὶ τοὺς τρόπους.</TextUnit>
    <TextUnit id="1052" loc="1050">ὦ Ποντοπόσειδον καὶ θεοὶ πρεσβυτικοί,</TextUnit>
    <TextUnit id="1053" loc="1051">ἐν τῷ προσώπῳ τῶν ῥυτίδων ὅσας ἔχει.</TextUnit>
    <TextUnit id="1054" loc="1052">ἆ ἆ,</TextUnit>
    <TextUnit id="1055" loc="1053">τὴν δᾷδα μή μοι πρόσφερ'.   εὖ μέντοι λέγει.</TextUnit>
    <TextUnit id="1056" loc="1054">ἐὰν γὰρ αὐτὴν εἷς μόνος σπινθὴρ λάβῃ</TextUnit>
    <TextUnit id="1057" loc="1055">ὥσπερ παλαιὰν εἰρεσιώνην καύσεται.</TextUnit>
    <TextUnit id="1058" loc="1055">βούλει διὰ χρόνου πρός με παῖσαι;   ποῖ τάλαν;</TextUnit>
    <TextUnit id="1059" loc="1056">αὐτοῦ, λαβοῦσα κάρνα.   παιδιὰν τίνα;</TextUnit>
    <TextUnit id="1060" loc="1057">πόσους ἔχεις ὀδόντας.   ἀλλὰ γνώσομαι</TextUnit>
    <TextUnit id="1061" loc="1058">κἄγωγ': ἔχει γὰρ τρεῖς ἴσως ἢ τέτταρας.</TextUnit>
    <TextUnit id="1062" loc="1059">ἀπότεισον: ἕνα γὰρ γόμφιον μόνον φορεῖ.</TextUnit>
    <TextUnit id="1063" loc="1060">ταλάντατ' ἀνδρῶν οὐχ ὑγιαίνειν μοι δοκεῖς,</TextUnit>
    <TextUnit id="1064" loc="1061">πλυνόν με ποιῶν ἐν τοσούτοις ἀνδράσιν.</TextUnit>
    <TextUnit id="1065" loc="1062">ὄναιο μέντἄν, εἴ τις ἐκπλύνειέ σε.</TextUnit>
    <TextUnit id="1066" loc="1063">οὐ δῆτ', ἐπεὶ νῦν μὲν καπηλικῶς ἔχει,</TextUnit>
    <TextUnit id="1067" loc="1064">εἰ δ' ἐκπλυνεῖται τοῦτο τὸ ψιμύθιον,</TextUnit>
    <TextUnit id="1068" loc="1065">ὄψει κατάδηλα τοῦ προσώπου τὰ ῥάκη.</TextUnit>
    <TextUnit id="1069" loc="1066">γέρων ἀνὴρ ὢν οὐχ ὑγιαίνειν μοι δοκεῖς.</TextUnit>
    <TextUnit id="1070" loc="1067">πειρᾷ μὲν οὖν ἴσως σε καὶ τῶν τιτθίων</TextUnit>
    <TextUnit id="1071" loc="1068">ἐφάπτεταί σου λανθάνειν δοκῶν ἐμέ.</TextUnit>
    <TextUnit id="1072" loc="1069">μὰ τὴν ̓Αφροδίτην οὐκ ἐμοῦ γ' ὦ βδελυρὲ σύ.</TextUnit>
    <TextUnit id="1073" loc="1070">μὰ τὴν ̔Εκάτην οὐ δῆτα: μαινοίμην γὰρ ἄν.</TextUnit>
    <TextUnit id="1074" loc="1071">ἀλλ' ὦ νεανίσκ' οὐκ ἐῶ τὴν μείρακα</TextUnit>
    <TextUnit id="1075" loc="1072">μισεῖν σε ταύτην.   ἀλλ' ἔγωγ' ὑπερφιλῶ.</TextUnit>
    <TextUnit id="1076" loc="1073">καὶ μὴν κατηγορεῖ γέ σου.   τί κατηγορεῖ;</TextUnit>
    <TextUnit id="1077" loc="1074">εἶναί ς' ὑβριστήν φησι καὶ λέγειν ὅτι</TextUnit>
    <TextUnit id="1078" loc="1075">“ πάλαι ποτ' ἦσαν ἄλκιμοι Μιλήσιοι.”</TextUnit>
    <TextUnit id="1079" loc="1076">ἐγὼ περὶ ταύτης οὐ μαχοῦμαί σοι.   τὸ τί;</TextUnit>
    <TextUnit id="1080" loc="1077">αἰσχυνόμενος τὴν ἡλικίαν τὴν σήν, ἐπεὶ</TextUnit>
    <TextUnit id="1081" loc="1078">οὐκ ἄν ποτ' ἄλλῳ τοῦτ' ἐπέτρεψ' ἐγὼ ποιεῖν:</TextUnit>
    <TextUnit id="1082" loc="1079">νῦν δ' ἄπιθι χαίρων συλλαβὼν τὴν μείρακα.</TextUnit>
    <TextUnit id="1083" loc="1080">οἶδ' οἶδα τὸν νοῦν: οὐκέτ' ἀξιοῖς ἴσως</TextUnit>
    <TextUnit id="1084" loc="1081">εἶναι μετ' αὐτῆς.   ὁ δ' ἐπιτρέψων ἐστὶ τίς;</TextUnit>
    <TextUnit id="1085" loc="1082">οὐκ ἂν διαλεχθείην διεσπλεκωμένῃ</TextUnit>
    <TextUnit id="1086" loc="1083">ὑπὸ μυρίων ἐτῶν γε καὶ τρισχιλίων.</TextUnit>
    <TextUnit id="1087" loc="1084">ὅμως δ' ἐπειδὴ καὶ τὸν οἶνον ἠξίους</TextUnit>
    <TextUnit id="1088" loc="1085">πίνειν, συνεκποτέ' ἐστί σοι καὶ τὴν τρύγα.</TextUnit>
    <TextUnit id="1089" loc="1086">ἀλλ' ἔστι κομιδῇ τρὺξ παλαιὰ καὶ σαπρά.</TextUnit>
    <TextUnit id="1090" loc="1087">οὐκοῦν τρύγοιπος ταῦτα πάντ' ἰάσεται.</TextUnit>
    <TextUnit id="1091" loc="1088">ἀλλ' εἴσιθ' εἴσω: τῷ θεῷ γὰρ βούλομαι</TextUnit>
    <TextUnit id="1092" loc="1089">ἐλθὼν ἀναθεῖναι τοὺς στεφάνους τούσδ' οὓς ἔχω.</TextUnit>
    <TextUnit id="1093" loc="1090">ἐγὼ δέ γ' αὐτῷ καὶ φράσαι τι βούλομαι.</TextUnit>
    <TextUnit id="1094" loc="1091">ἐγὼ δέ γ' οὐκ εἴσειμι.   θάρρει, μὴ φοβοῦ.</TextUnit>
    <TextUnit id="1095" loc="1092">οὐ γὰρ βιάσεται.   πάνυ καλῶς τοίνυν λέγεις.</TextUnit>
    <TextUnit id="1096" loc="1093">ἱκανὸν γὰρ αὐτὴν πρότερον ὑπεπίττουν χρόνον.</TextUnit>
    <TextUnit id="1097" loc="1094">βάδιζ': ἐγὼ δέ σου κατόπιν εἰσέρχομαι.</TextUnit>
    <TextUnit id="1098" loc="1095">ὡς εὐτόνως ὦ Ζεῦ βασιλεῦ τὸ γρᾴδιον</TextUnit>
    <TextUnit id="1099" loc="1096">ὥσπερ λεπὰς τῷ μειρακίῳ προσείχετο. Χοροῦ</TextUnit>
    <TextUnit id="1100" loc="1097">τίς ἔσθ' ὁ κόπτων τὴν θύραν; τουτὶ τί ἦν;</TextUnit>
    <TextUnit id="1101" loc="1098">οὐδεὶς ἔοικεν: ἀλλὰ δῆτα τὸ θύριον</TextUnit>
    <TextUnit id="1102" loc="1099">φθεγγόμενον ἄλλως κλαυσιᾷ.</TextUnit>
    <TextUnit id="1103" loc="1100">σέ τοι λέγω,</TextUnit>
    <TextUnit id="1104" loc="1100">ὁ Καρίων, ἀνάμεινον.   οὗτος εἰπέ μοι,</TextUnit>
    <TextUnit id="1105" loc="1101">σὺ τὴν θύραν ἔκοπτες οὑτωσὶ σφόδρα;</TextUnit>
    <TextUnit id="1106" loc="1102">μὰ Δί' ἀλλ' ἔμελλον: εἶτ' ἀνέῳξάς με φθάσας.</TextUnit>
    <TextUnit id="1107" loc="1103">ἀλλ' ἐκκάλει τὸν δεσπότην τρέχων ταχύ,</TextUnit>
    <TextUnit id="1108" loc="1104">ἒπειτα τὴν γυναῖκα καὶ τὰ παιδία,</TextUnit>
    <TextUnit id="1109" loc="1105">ἔπειτα τοὺς θεράποντας, εἶτα τὴν κύνα,</TextUnit>
    <TextUnit id="1110" loc="1106">ἔπειτα σαυτόν, εἶτα τὴν ὗν.   εἰπέ μοι,</TextUnit>
    <TextUnit id="1111" loc="1107">τί δ' ἔστιν;   ὁ Ζεὺς ὦ πόνηρε βούλεται</TextUnit>
    <TextUnit id="1112" loc="1108">ἐς ταὐτὸν ὑμᾶς συγκυκήσας τρύβλιον</TextUnit>
    <TextUnit id="1113" loc="1109">ἁπαξάπαντας ἐς τὸ βάραθρον ἐμβαλεῖν.</TextUnit>
    <TextUnit id="1114" loc="1110">ἡ γλῶττα τῷ κήρυκι τούτων τέμνεται.</TextUnit>
    <TextUnit id="1115" loc="1111">ἀτὰρ διὰ τί δὴ ταῦτ' ἐπιβουλεύει ποιεῖν</TextUnit>
    <TextUnit id="1116" loc="1112">ἡμᾶς;   ὁτιὴ δεινότατα πάντων πραγμάτων</TextUnit>
    <TextUnit id="1117" loc="1113">εἴργασθ'. ἀφ' οὗ γὰρ ἤρξατ' ἐξ ἀρχῆς βλέπειν</TextUnit>
    <TextUnit id="1118" loc="1114">ὁ Πλοῦτος, οὐδεὶς οὐ λιβανωτόν, οὐ δάφνην,</TextUnit>
    <TextUnit id="1119" loc="1115">οὐ ψαιστόν, οὐχ ἱερεῖον, οὐκ ἄλλ' οὐδὲ ἓν</TextUnit>
    <TextUnit id="1120" loc="1116">ἡμῖν ἔτι θύει τοῖς θεοῖς.   μὰ Δί' οὐδέ γε</TextUnit>
    <TextUnit id="1121" loc="1117">θύσει. κακῶς γὰρ ἐπεμελεῖσθ' ἡμῶν τότε.</TextUnit>
    <TextUnit id="1122" loc="1118">καὶ τῶν μὲν ἄλλων μοι θεῶν ἧττον μέλει,</TextUnit>
    <TextUnit id="1123" loc="1119">ἐγὼ δ' ἀπόλωλα κἀπιτέτριμμαι.   σωφρονεῖς.</TextUnit>
    <TextUnit id="1124" loc="1120">πρότερον γὰρ εἶχον μὲν παρὰ ταῖς καπηλίσιν</TextUnit>
    <TextUnit id="1125" loc="1121">πάντ' ἀγάθ' ἕωθεν εὐθύς, οἰνοῦτταν μέλι</TextUnit>
    <TextUnit id="1126" loc="1122">ἰσχάδας, ὅς' εἰκός ἐστιν ̔Ερμῆν ἐσθίειν:</TextUnit>
    <TextUnit id="1127" loc="1123">νυνὶ δὲ πεινῶν ἀναβάδην ἀναπαύομαι.</TextUnit>
    <TextUnit id="1128" loc="1124">οὔκουν δικαίως, ὅστις ἐποίεις ζημίαν</TextUnit>
    <TextUnit id="1129" loc="1125">ἐνίοτε τοιαῦτ' ἀγάθ' ἔχων;   οἴμοι τάλας,</TextUnit>
    <TextUnit id="1130" loc="1126">οἴμοι πλακοῦντος τοῦ ν' τετράδι πεπεμμένου.</TextUnit>
    <TextUnit id="1131" loc="1127">ποθεῖς τὸν οὐ παρόντα καὶ μάτην καλεῖς.</TextUnit>
    <TextUnit id="1132" loc="1128">οἴμοι δὲ κωλῆς ἣν ἐγὼ κατήσθιον.</TextUnit>
    <TextUnit id="1133" loc="1129">ἀσκωλίαζ' ἐνταῦθα πρὸς τὴν αἰθρίαν.</TextUnit>
    <TextUnit id="1134" loc="1130">σπλάγχνων τε θερμῶν ὧν ἐγὼ κατήσθιον.</TextUnit>
    <TextUnit id="1135" loc="1131">ὀδύνη σε περὶ τὰ σπλάγχν' ἔοικέ τι στρέφειν.</TextUnit>
    <TextUnit id="1136" loc="1132">οἴμοι δὲ κύλικος ἴσον ἴσῳ κεκραμένης.</TextUnit>
    <TextUnit id="1137" loc="1133">ταύτην ἐπιπιὼν ἀποτρέχων οὐκ ἂν φθάνοις.</TextUnit>
    <TextUnit id="1138" loc="1134">ἆρ' ὠφελήσαις ἄν τι τὸν σαυτοῦ φίλον;</TextUnit>
    <TextUnit id="1139" loc="1135">εἴ του δέει γ' ὧν δυνατός εἰμί ς' ὠφελεῖν.</TextUnit>
    <TextUnit id="1140" loc="1136">εἴ μοι πορίσας ἄρτον τιν' εὖ πεπεμμένον</TextUnit>
    <TextUnit id="1141" loc="1137">δοίης καταφαγεῖν καὶ κρέας νεανικὸν</TextUnit>
    <TextUnit id="1142" loc="1138">ὧν θύεθ' ὑμεῖς ἔνδον.   ἀλλ' οὐκ ἐκφορά.</TextUnit>
    <TextUnit id="1143" loc="1139">καὶ μὴν ὁπότε τι σκευάριον τοῦ δεσπότου</TextUnit>
    <TextUnit id="1144" loc="1140">ὑφέλοι', ἐγώ σε λανθάνειν ἐποίουν ἀεί.</TextUnit>
    <TextUnit id="1145" loc="1141">ἐφ' ᾧ τε μετέχειν καὐτὸς ὦ τοιχωρύχε.</TextUnit>
    <TextUnit id="1146" loc="1142">ἧκεν γὰρ ἄν σοι ναστὸς εὖ πεπεμμένος.</TextUnit>
    <TextUnit id="1147" loc="1143">ἔπειτα τοῦτόν γ' αὐτὸς ἂν κατήσθιες.</TextUnit>
    <TextUnit id="1148" loc="1144">οὐ γὰρ μετεῖχες τὰς ἴσας πληγὰς ἐμοί,</TextUnit>
    <TextUnit id="1149" loc="1145">ὁπότε τι ληφθείην πανουργήσας ἐγώ.</TextUnit>
    <TextUnit id="1150" loc="1146">μὴ μνησικακήσῃς, εἰ σὺ Φυλὴν κατέλαβες.</TextUnit>
    <TextUnit id="1151" loc="1147">ἀλλὰ ξύνοικον πρὸς θεῶν δέξασθέ με.</TextUnit>
    <TextUnit id="1152" loc="1148">ἔπειτ' ἀπολιπὼν τοὺς θεοὺς ἐνθάδε μενεῖς;</TextUnit>
    <TextUnit id="1153" loc="1149">τὰ γὰρ παρ' ὑμῖν ἐστι βελτίω πολύ.</TextUnit>
    <TextUnit id="1154" loc="1150">τί δέ; ταὐτομολεῖν ἀστεῖον εἶναί σοι δοκεῖ;</TextUnit>
    <TextUnit id="1155" loc="1151">πατρὶς γάρ ἐστι πᾶς' ἵν' ἂν πράττῃ τις εὖ.</TextUnit>
    <TextUnit id="1156" loc="1152">τί δῆτ' ἂν εἴης ὄφελος ἡμῖν ἐνθάδ' ὤν;</TextUnit>
    <TextUnit id="1157" loc="1153">παρὰ τὴν θύραν στροφαῖον ἱδρύσασθέ με.</TextUnit>
    <TextUnit id="1158" loc="1154">στροφαῖον; ἀλλ' οὐκ ἔργον ἔστ' οὐδὲν στροφῶν.</TextUnit>
    <TextUnit id="1159" loc="1155">ἀλλ' ἐμπολαῖον.   ἀλλὰ πλουτοῦμεν: τί οὖν</TextUnit>
    <TextUnit id="1160" loc="1156">̔Ερμῆν παλιγκάπηλον ἡμᾶς δεῖ τρέφειν;</TextUnit>
    <TextUnit id="1161" loc="1157">ἀλλὰ δόλιον τοίνυν.   δόλιον; ἥκιστά γε:</TextUnit>
    <TextUnit id="1162" loc="1158">οὐ γὰρ δόλου νῦν ἔργον, ἀλλ' ἁπλῶν τρόπων.</TextUnit>
    <TextUnit id="1163" loc="1159">ἀλλ' ἡγεμόνιον.   ἀλλ' ὁ θεὸς ἤδη βλέπει,</TextUnit>
    <TextUnit id="1164" loc="1160">ὥσθ' ἡγεμόνος οὐδὲν δεησόμεσθ' ἔτι.</TextUnit>
    <TextUnit id="1165" loc="1161">ἐναγώνιος τοίνυν ἔσομαι. τί δῆτ' ἐρεῖς;</TextUnit>
    <TextUnit id="1166" loc="1162">Πλούτῳ γάρ ἐστι τοῦτο συμφορώτατον</TextUnit>
    <TextUnit id="1167" loc="1163">ποιεῖν ἀγῶνας μουσικοὺς καὶ γυμνικούς.</TextUnit>
    <TextUnit id="1168" loc="1164">ὡς ἀγαθόν ἐστ' ἐπωνυμίας πολλὰς ἔχειν:</TextUnit>
    <TextUnit id="1169" loc="1165">οὗτος γὰρ ἐξηύρηκεν αὑτῷ βιότιον.</TextUnit>
    <TextUnit id="1170" loc="1166">οὐκ ἐτὸς ἅπαντες οἱ δικάζοντες θαμὰ</TextUnit>
    <TextUnit id="1171" loc="1167">σπεύδουσιν ἐν πολλοῖς γεγράφθαι γράμμασιν.</TextUnit>
    <TextUnit id="1172" loc="1168">οὐκοῦν ἐπὶ τούτοις εἰσίω;   καὶ πλῦνέ γε</TextUnit>
    <TextUnit id="1173" loc="1169">αὐτὸς προσελθὼν πρὸς τὸ φρέαρ τὰς κοιλίας,</TextUnit>
    <TextUnit id="1174" loc="1170">ἵν' εὐθέως διακονικὸς εἶναι δοκῇς. Χοροῦ</TextUnit>
    <TextUnit id="1175" loc="1171">τίς ἂν φράσειε ποῦ 'στι Χρεμύλος μοι σαφῶς;</TextUnit>
    <TextUnit id="1176" loc="1172">τί δ' ἔστιν ὦ βέλτιστε;   τί γὰρ ἀλλ' ἢ κακῶς;</TextUnit>
    <TextUnit id="1177" loc="1173">ἀφ' οὗ γὰρ ὁ Πλοῦτος οὗτος ἤρξατο βλέπειν,</TextUnit>
    <TextUnit id="1178" loc="1174">ἀπόλωλ' ὑπὸ λιμοῦ. καταφαγεῖν γὰρ οὐκ ἔχω,</TextUnit>
    <TextUnit id="1179" loc="1175">καὶ ταῦτα τοῦ σωτῆρος ἱερεὺς ὢν Διός.</TextUnit>
    <TextUnit id="1180" loc="1176">ἡ δ' αἰτία τίς ἐστιν ὦ πρὸς τῶν θεῶν;</TextUnit>
    <TextUnit id="1181" loc="1177">θύειν ἔτ' οὐδεὶς ἀξιοῖ.   τίνος οὕνεκα;</TextUnit>
    <TextUnit id="1182" loc="1178">ὅτι πάντες εἰσὶ πλούσιοι: καίτοι τότε,</TextUnit>
    <TextUnit id="1183" loc="1179">ὅτ' εἶχον οὐδέν, ὁ μὲν ἂν ἥκων ἔμπορος</TextUnit>
    <TextUnit id="1184" loc="1180">ἔθυσεν ἱερεῖόν τι σωθείς, ὁ δέ τις ἂν</TextUnit>
    <TextUnit id="1185" loc="1181">δίκην ἀποφυγών, ὁ δ' ἂν ἐκαλλιερεῖτό τις</TextUnit>
    <TextUnit id="1186" loc="1182">κἀμέ γ' ἐκάλει τὸν ἱερέα: νῦν δ' οὐδὲ εἷς</TextUnit>
    <TextUnit id="1187" loc="1183">θύει τὸ παράπαν οὐδὲν οὐδ' εἰσέρχεται,</TextUnit>
    <TextUnit id="1188" loc="1184">πλὴν ἀποπατησόμενοί γε πλεῖν ἢ μύριοι.</TextUnit>
    <TextUnit id="1189" loc="1185">οὔκουν τὰ νομιζόμενα σὺ τούτων λαμβάνεις;</TextUnit>
    <TextUnit id="1190" loc="1186">τὸν οὖν Δία τὸν σωτῆρα καὐτός μοι δοκῶ</TextUnit>
    <TextUnit id="1191" loc="1187">χαίρειν ἐάσας ἐνθάδ' αὐτοῦ καταμένειν.</TextUnit>
    <TextUnit id="1192" loc="1188">θάρρει: καλῶς ἔσται γάρ, ἢν θεὸς θέλῃ.</TextUnit>
    <TextUnit id="1193" loc="1189">ὁ Ζεὺς ὁ σωτὴρ γὰρ πάρεστιν ἐνθάδε,</TextUnit>
    <TextUnit id="1194" loc="1190">αὐτόματος ἥκων.   πάντ' ἀγαθὰ τοίνυν λέγεις.</TextUnit>
    <TextUnit id="1195" loc="1191">ἱδρυσόμεθ' οὖν αὐτίκα μάλ', ἀλλὰ περίμενε</TextUnit>
    <TextUnit id="1196" loc="1192">τὸν Πλοῦτον, οὗπερ πρότερον ἦν ἱδρυμένος</TextUnit>
    <TextUnit id="1197" loc="1193">τὸν ὀπισθόδομον ἀεὶ φυλάττων τῆς θεοῦ.</TextUnit>
    <TextUnit id="1198" loc="1194">ἀλλ' ἐκδότω τις δεῦρο δᾷδας ἡμμένας,</TextUnit>
    <TextUnit id="1199" loc="1195">ἵν' ἔχων προηγῇ τῷ θεῷ σύ.   πάνυ μὲν οὖν</TextUnit>
    <TextUnit id="1200" loc="1196">δρᾶν ταῦτα χρή.   τὸν Πλοῦτον ἔξω τις κάλει.</TextUnit>
    <TextUnit id="1201" loc="1197">ἐγὼ δὲ τί ποιῶ;   τὰς χύτρας, αἷς τὸν θεὸν</TextUnit>
    <TextUnit id="1202" loc="1198">ἱδρυσόμεθα, λαβοῦς' ἐπὶ τῆς κεφαλῆς φέρε</TextUnit>
    <TextUnit id="1203" loc="1199">σεμνῶς: ἔχουσα δ' ἦλθες αὐτὴ ποικίλα.</TextUnit>
    <TextUnit id="1204" loc="1200">ὧν δ' οὕνεκ' ἦλθον;   πάντα σοι πεπράξεται.</TextUnit>
    <TextUnit id="1205" loc="1201">ἥξει γὰρ ὁ νεανίσκος ὡς ς' εἰς ἑσπέραν.</TextUnit>
    <TextUnit id="1206" loc="1202">ἀλλ' εἴ γε μέντοι νὴ Δί' ἐγγυᾷ σύ μοι</TextUnit>
    <TextUnit id="1207" loc="1203">ἥξειν ἐκεῖνον ὡς ἔμ', οἴσω τὰς χύτρας.</TextUnit>
    <TextUnit id="1208" loc="1204">καὶ μὴν πολὺ τῶν ἄλλων χυτρῶν τἀναντία</TextUnit>
    <TextUnit id="1209" loc="1205">αὗται ποιοῦσι: ταῖς μὲν ἄλλαις γὰρ χύτραις</TextUnit>
    <TextUnit id="1210" loc="1206">ἡ γραῦς ἔπεστ' ἀνωτάτω, ταύτης δὲ νῦν</TextUnit>
    <TextUnit id="1211" loc="1207">τῆς γραὸς ἐπιπολῆς ἔπεισιν αἱ χύτραι.</TextUnit>
    <TextUnit id="1212" loc="1208">οὐκ ἔτι τοίνυν εἰκὸς μέλλειν οὐδ' ἡμᾶς, ἀλλ' ἀναχωρεῖν</TextUnit>
    <TextUnit id="1213" loc="1209">ἐς τοὔπισθεν: δεῖ γὰρ κατόπιν τούτων ᾄδοντας ἕπεσθαι.</TextUnit>
  </Text>
</TessDocument>
