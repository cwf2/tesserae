<ov. am.1.ep.1>	Qui modo Nasonis fueramus quinque libelli, / Tres sumus; hoc illi praetulit auctor opus.
<ov. am.1.ep.3>	Ut iam nulla tibi nos sit legisse voluptas, / At levior demptis poena duobus erit.
<ov. am.1.1.1>	Arma gravi numero violentaque bella parabam / Edere, materia conveniente modis.
<ov. am.1.1.3>	Par erat inferior versus:  risisse Cupido / Dicitur atque unum surripuisse pedem.
<ov. am.1.1.5>	'Quis tibi, saeve puer, dedit hoc in carmina iuris? / Pieridum vates, non tua turba sumus.
<ov. am.1.1.7>	Quid, si praeripiat flavae Venus arma Minervae, / Ventilet accensas flava Minerva faces?
<ov. am.1.1.9>	Quis probet in silvis Cererem regnare iugosis, / Lege pharetratae virginis arva coli? 
<ov. am.1.1.11>	Crinibus insignem quis acuta cuspide Phoebum / Instruat, Aoniam Marte movente lyram?
<ov. am.1.1.13>	Sunt tibi magna, puer, nimiumque potentia regna; / Cur opus adfectas, ambitiose, novum?
<ov. am.1.1.15>	An, quod ubique, tuum est? tua sunt Heliconia tempe? / Vix etiam Phoebo iam lyra tuta sua est?
<ov. am.1.1.17>	Cum bene surrexit versu nova pagina primo, / Attenuat nervos proximus ille meos;
<ov. am.1.1.19>	Nec mihi materia est numeris levioribus apta, / Aut puer aut longas compta puella comas.'
<ov. am.1.1.21>	Questus eram, pharetra cum protinus ille soluta / Legit in exitium spicula facta meum,
<ov. am.1.1.23>	Lunavitque genu sinuosum fortiter arcum, / 'Quod' que 'canas, vates, accipe' dixit 'opus!'
<ov. am.1.1.25>	Me miserum! certas habuit puer ille sagittas. / Uror, et in vacuo pectore regnat Amor.
<ov. am.1.1.27>	Sex mihi surgat opus numeris, in quinque residat: / Ferrea cum vestris bella valete modis!
<ov. am.1.1.29>	Cingere litorea flaventia tempora myrto, / Musa, per undenos emodulanda pedes!
<ov. am.1.2.1>	Esse quid hoc dicam, quod tam mihi dura videntur / Strata, neque in lecto pallia nostra sedent,
<ov. am.1.2.3>	Et vacuus somno noctem, quam longa, peregi, / Lassaque versati corporis ossa dolent? 
<ov. am.1.2.5>	Nam, puto, sentirem, siquo temptarer amore. / An subit et tecta callidus arte nocet?
<ov. am.1.2.7>	Sic erit; haeserunt tenues in corde sagittae, / Et possessa ferus pectora versat Amor.
<ov. am.1.2.9>	Cedimus, an subitum luctando accendimus ignem? / Cedamus! leve fit, quod bene fertur, onus.
<ov. am.1.2.11>	Vidi ego iactatas mota face crescere flammas / Et rursus nullo concutiente mori.
<ov. am.1.2.13>	Verbera plura ferunt, quam quos iuvat usus aratri, / Detractant prensi dum iuga prima boves.
<ov. am.1.2.15>	Asper equus duris contunditur ora lupatis, / Frena minus sentit, quisquis ad arma facit.
<ov. am.1.2.17>	Acrius invitos multoque ferocius urget / Quam qui servitium ferre fatentur Amor.
<ov. am.1.2.19>	En ego confiteor! tua sum nova praeda, Cupido; / Porrigimus victas ad tua iura manus.
<ov. am.1.2.21>	Nil opus est bello --- veniam pacemque rogamus; / Nec tibi laus armis victus inermis ero.
<ov. am.1.2.23>	Necte comam myrto, maternas iunge columbas; / Qui deceat, currum vitricus ipse dabit,
<ov. am.1.2.25>	Inque dato curru, populo clamante triumphum, / Stabis et adiunctas arte movebis aves.
<ov. am.1.2.27>	Ducentur capti iuvenes captaeque puellae; / Haec tibi magnificus pompa triumphus erit.
<ov. am.1.2.29>	Ipse ego, praeda recens, factum modo vulnus habebo / Et nova captiva vincula mente feram. 
<ov. am.1.2.31>	Mens Bona ducetur manibus post terga retortis, / Et Pudor, et castris quidquid Amoris obest.
<ov. am.1.2.33>	Omnia te metuent; ad te sua bracchia tendens / Vulgus 'io' magna voce 'triumphe!' canet.
<ov. am.1.2.35>	Blanditiae comites tibi erunt Errorque Furorque, / Adsidue partes turba secuta tuas.
<ov. am.1.2.37>	His tu militibus superas hominesque deosque; / Haec tibi si demas commoda, nudus eris.
<ov. am.1.2.39>	Laeta triumphanti de summo mater Olympo / Plaudet et adpositas sparget in ora rosas.
<ov. am.1.2.41>	Tu pinnas gemma, gemma variante capillos / Ibis in auratis aureus ipse rotis.
<ov. am.1.2.43>	Tunc quoque non paucos, si te bene novimus, ures; / Tunc quoque praeteriens vulnera multa dabis.
<ov. am.1.2.45>	Non possunt, licet ipse velis, cessare sagittae; / Fervida vicino flamma vapore nocet.
<ov. am.1.2.47>	Talis erat domita Bacchus Gangetide terra; / Tu gravis alitibus, tigribus ille fuit.
<ov. am.1.2.49>	Ergo cum possim sacri pars esse triumphi, / Parce tuas in me perdere, victor, opes!
<ov. am.1.2.51>	Adspice cognati felicia Caesaris arma ---  / Qua vicit, victos protegit ille manu.
<ov. am.1.3.1>	Iusta precor: quae me nuper praedata puella est, / Aut amet aut faciat, cur ego semper amem! 
<ov. am.1.3.3>	A, nimium volui --- tantum patiatur amari; / Audierit nostras tot Cytherea preces!
<ov. am.1.3.5>	Accipe, per longos tibi qui deserviat annos; / Accipe, qui pura norit amare fide!
<ov. am.1.3.7>	Si me non veterum commendant magna parentum / Nomina, si nostri sanguinis auctor eques,
<ov. am.1.3.9>	Nec meus innumeris renovatur campus aratris, / Temperat et sumptus parcus uterque parens --- 
<ov. am.1.3.11>	At Phoebus comitesque novem vitisque repertor / Hac faciunt, et me qui tibi donat, Amor,
<ov. am.1.3.13>	Et nulli cessura fides, sine crimine mores / Nudaque simplicitas purpureusque pudor.
<ov. am.1.3.15>	Non mihi mille placent, non sum desultor amoris: / Tu mihi, siqua fides, cura perennis eris.
<ov. am.1.3.17>	Tecum, quos dederint annos mihi fila sororum, / Vivere contingat teque dolente mori!
<ov. am.1.3.19>	Te mihi materiem felicem in carmina praebe ---  / Provenient causa carmina digna sua.
<ov. am.1.3.21>	Carmine nomen habent exterrita cornibus Io / Et quam fluminea lusit adulter ave,
<ov. am.1.3.23>	Quaeque super pontum simulato vecta iuvenco / Virginea tenuit cornua vara manu.
<ov. am.1.3.25>	Nos quoque per totum pariter cantabimur orbem, / Iunctaque semper erunt nomina nostra tuis. 
<ov. am.1.4.1>	Vir tuus est epulas nobis aditurus easdem ---  / Ultima coena tuo sit, precor, illa viro!
<ov. am.1.4.3>	Ergo ego dilectam tantum conviva puellam / Adspiciam? tangi quem iuvet, alter erit,
<ov. am.1.4.5>	Alteriusque sinus apte subiecta fovebis? / Iniciet collo, cum volet, ille manum?
<ov. am.1.4.7>	Desino mirari, posito quod candida vino / Atracis ambiguos traxit in arma viros.
<ov. am.1.4.9>	Nec mihi silva domus, nec equo mea membra cohaerent ---  / Vix a te videor posse tenere manus!
<ov. am.1.4.11>	Quae tibi sint facienda tamen cognosce, nec Euris / Da mea nec tepidis verba ferenda Notis!
<ov. am.1.4.13>	Ante veni, quam vir --- nec quid, si veneris ante, / Possit agi video; sed tamen ante veni.
<ov. am.1.4.15>	Cum premet ille torum, vultu comes ipsa modesto / Ibis, ut accumbas --- clam mihi tange pedem!
<ov. am.1.4.17>	Me specta nutusque meos vultumque loquacem; / Excipe furtivas et refer ipsa notas.
<ov. am.1.4.19>	Verba superciliis sine voce loquentia dicam; / Verba leges digitis, verba notata mero.
<ov. am.1.4.21>	Cum tibi succurret Veneris lascivia nostrae, / Purpureas tenero pollice tange genas.
<ov. am.1.4.23>	Siquid erit, de me tacita quod mente queraris, / Pendeat extrema mollis ab aure manus. 
<ov. am.1.4.25>	Cum tibi, quae faciam, mea lux, dicamve, placebunt, / Versetur digitis anulus usque tuis.
<ov. am.1.4.27>	Tange manu mensam, tangunt quo more precantes, / Optabis merito cum mala multa viro.
<ov. am.1.4.29>	Quod tibi miscuerit, sapias, bibat ipse, iubeto; / Tu puerum leviter posce, quod ipsa voles.
<ov. am.1.4.31>	Quae tu reddideris ego primus pocula sumam, / Et, qua tu biberis, hac ego parte bibam.
<ov. am.1.4.33>	Si tibi forte dabit, quod praegustaverit ipse, / Reice libatos illius ore cibos.
<ov. am.1.4.35>	Nec premat inpositis sinito tua colla lacertis, / Mite nec in rigido pectore pone caput;
<ov. am.1.4.37>	Nec sinus admittat digitos habilesve papillae; / Oscula praecipue nulla dedisse velis!
<ov. am.1.4.39>	Oscula si dederis, fiam manifestus amator / Et dicam 'mea sunt!' iniciamque manum.
<ov. am.1.4.41>	Haec tamen adspiciam, sed quae bene pallia celant, / Illa mihi caeci causa timoris erunt.
<ov. am.1.4.43>	Nec femori committe femur nec crure cohaere / Nec tenerum duro cum pede iunge pedem.
<ov. am.1.4.45>	Multa miser timeo, quia feci multa proterve, / Exemplique metu torqueor, ecce, mei.
<ov. am.1.4.47>	Saepe mihi dominaeque meae properata voluptas / Veste sub iniecta dulce peregit opus.
<ov. am.1.4.49>	Hoc tu non facies; sed, ne fecisse puteris, / Conscia de tergo pallia deme tuo.
<ov. am.1.4.51>	Vir bibat usque roga --- precibus tamen oscula desint! ---  / Dumque bibit, furtim si potes, adde merum. 
<ov. am.1.4.53>	Si bene conpositus somno vinoque iacebit, / Consilium nobis resque locusque dabunt.
<ov. am.1.4.55>	Cum surges abitura domum, surgemus et omnes, / In medium turbae fac memor agmen eas.
<ov. am.1.4.57>	Agmine me invenies aut invenieris in illo: / Quidquid ibi poteris tangere, tange, mei.
<ov. am.1.4.59>	Me miserum! monui, paucas quod prosit in horas; / Separor a domina nocte iubente mea.
<ov. am.1.4.61>	Nocte vir includet, lacrimis ego maestus obortis, / Qua licet, ad saevas prosequar usque fores.
<ov. am.1.4.63>	Oscula iam sumet, iam non tantum oscula sumet: / Quod mihi das furtim, iure coacta dabis.
<ov. am.1.4.65>	Verum invita dato --- potes hoc --- similisque coactae; / Blanditiae taceant, sitque maligna Venus.
<ov. am.1.4.67>	Si mea vota valent, illum quoque ne iuvet, opto; / Si minus, at certe te iuvet inde nihil.
<ov. am.1.4.69>	Sed quaecumque tamen noctem fortuna sequetur, / Cras mihi constanti voce dedisse nega!
<ov. am.1.5.1>	Aestus erat, mediamque dies exegerat horam; / Adposui medio membra levanda toro.
<ov. am.1.5.3>	Pars adaperta fuit, pars altera clausa fenestrae; / Quale fere silvae lumen habere solent,
<ov. am.1.5.5>	Qualia sublucent fugiente crepuscula Phoebo, / Aut ubi nox abiit, nec tamen orta dies. 
<ov. am.1.5.7>	Illa verecundis lux est praebenda puellis, / Qua timidus latebras speret habere pudor.
<ov. am.1.5.9>	Ecce, Corinna venit, tunica velata recincta, / Candida dividua colla tegente coma --- 
<ov. am.1.5.11>	Qualiter in thalamos famosa Semiramis isse / Dicitur, et multis Lais amata viris.
<ov. am.1.5.13>	Deripui tunicam --- nec multum rara nocebat; / Pugnabat tunica sed tamen illa tegi.
<ov. am.1.5.15>	Quae cum ita pugnaret, tamquam quae vincere nollet, / Victa est non aegre proditione sua.
<ov. am.1.5.17>	Ut stetit ante oculos posito velamine nostros, / In toto nusquam corpore menda fuit.
<ov. am.1.5.19>	Quos umeros, quales vidi tetigique lacertos! / Forma papillarum quam fuit apta premi!
<ov. am.1.5.21>	Quam castigato planus sub pectore venter! / Quantum et quale latus! quam iuvenale femur!
<ov. am.1.5.23>	Singula quid referam? nil non laudabile vidi / Et nudam pressi corpus ad usque meum.
<ov. am.1.5.25>	Cetera quis nescit? lassi requievimus ambo. / Proveniant medii sic mihi saepe dies!
<ov. am.1.6.1>	Ianitor --- indignum! --- dura religate catena, / Difficilem moto cardine pande forem!
<ov. am.1.6.3>	Quod precor, exiguum est --- aditu fac ianua parvo / Obliquum capiat semiadaperta latus. 
<ov. am.1.6.5>	Longus amor tales corpus tenuavit in usus / Aptaque subducto pondere membra dedit.
<ov. am.1.6.7>	Ille per excubias custodum leniter ire / Monstrat: inoffensos derigit ille pedes.
<ov. am.1.6.9>	At quondam noctem simulacraque vana timebam; / Mirabar, tenebris quisquis iturus erat.
<ov. am.1.6.11>	Risit, ut audirem, tenera cum matre Cupido / Et leviter 'fies tu quoque fortis' ait.
<ov. am.1.6.13>	Nec mora, venit amor --- non umbras nocte volantis, / Non timeo strictas in mea fata manus.
<ov. am.1.6.15>	Te nimium lentum timeo, tibi blandior uni; / Tu, me quo possis perdere, fulmen habes.
<ov. am.1.6.17>	Adspice --- uti videas, inmitia claustra relaxa ---  / Uda sit ut lacrimis ianua facta meis!
<ov. am.1.6.19>	Certe ego, cum posita stares ad verbera veste, / Ad dominam pro te verba tremente tuli.
<ov. am.1.6.21>	Ergo quae valuit pro te quoque gratia quondam ---  / Heu facinus! --- pro me nunc valet illa parum?
<ov. am.1.6.23>	Redde vicem meritis! grato licet esse quod optas. / Tempora noctis eunt; excute poste seram!
<ov. am.1.6.25>	Excute! sic, inquam, longa relevere catena, / Nec tibi perpetuo serva bibatur aqua!
<ov. am.1.6.27>	Ferreus orantem nequiquam, ianitor, audis, / Roboribus duris ianua fulta riget.
<ov. am.1.6.29>	Urbibus obsessis clausae munimina portae / Prosunt; in media pace quid arma times? 
<ov. am.1.6.31>	Quid facies hosti, qui sic excludis amantem? / Tempora noctis eunt; excute poste seram!
<ov. am.1.6.33>	Non ego militibus venio comitatus et armis; / Solus eram, si non saevus adesset Amor.
<ov. am.1.6.35>	Hunc ego, si cupiam, nusquam dimittere possum; / Ante vel a membris dividar ipse meis.
<ov. am.1.6.37>	Ergo Amor et modicum circa mea tempora vinum / Mecum est et madidis lapsa corona comis.
<ov. am.1.6.39>	Arma quis haec timeat? quis non eat obvius illis? / Tempora noctis eunt; excute poste seram!
<ov. am.1.6.41>	Lentus es: an somnus, qui te male perdat, amantis / Verba dat in ventos aure repulsa tua?
<ov. am.1.6.43>	At, memini, primo, cum te celare volebam, / Pervigil in mediae sidera noctis eras.
<ov. am.1.6.45>	Forsitan et tecum tua nunc requiescit amica ---  / Heu, melior quanto sors tua sorte mea!
<ov. am.1.6.47>	Dummodo sic, in me durae transite catenae! / Tempora noctis eunt; excute poste seram!
<ov. am.1.6.49>	Fallimur, an verso sonuerunt cardine postes, / Raucaque concussae signa dedere fores?
<ov. am.1.6.51>	Fallimur --- inpulsa est animoso ianua vento. / Ei mihi, quam longe spem tulit aura meam!
<ov. am.1.6.53>	Si satis es raptae, Borea, memor Orithyiae, / Huc ades et surdas flamine tunde foris!
<ov. am.1.6.55>	Urbe silent tota, vitreoque madentia rore / Tempora noctis eunt; excute poste seram! 
<ov. am.1.6.57>	Aut ego iam ferroque ignique paratior ipse, / Quem face sustineo, tecta superba petam.
<ov. am.1.6.59>	Nox et Amor vinumque nihil moderabile suadent; / Illa pudore vacat, Liber Amorque metu.
<ov. am.1.6.61>	Omnia consumpsi, nec te precibusque minisque / Movimus, o foribus durior ipse tuis.
<ov. am.1.6.63>	Non te formosae decuit servare puellae / Limina, sollicito carcere dignus eras.
<ov. am.1.6.65>	Iamque pruinosus molitur Lucifer axes, / Inque suum miseros excitat ales opus.
<ov. am.1.6.67>	At tu, non laetis detracta corona capillis, / Dura super tota limina nocte iace!
<ov. am.1.6.69>	Tu dominae, cum te proiectam mane videbit, / Temporis absumpti tam male testis eris.
<ov. am.1.6.71>	Qualiscumque vale sentique abeuntis honorem; / Lente nec admisso turpis amante, vale!
<ov. am.1.6.73>	Vos quoque, crudeles rigido cum limine postes / Duraque conservae ligna, valete, fores!
<ov. am.1.7.1>	Adde manus in vincla meas --- meruere catenas ---  / Dum furor omnis abit, siquis amicus ades! 
<ov. am.1.7.3>	Nam furor in dominam temeraria bracchia movit; / Flet mea vaesana laesa puella manu.
<ov. am.1.7.5>	Tunc ego vel caros potui violare parentes / Saeva vel in sanctos verbera ferre deos!
<ov. am.1.7.7>	Quid? non et clipei dominus septemplicis Aiax / Stravit deprensos lata per arva greges,
<ov. am.1.7.9>	Et, vindex in matre patris, malus ultor, Orestes / Ausus in arcanas poscere tela deas?
<ov. am.1.7.11>	Ergo ego digestos potui laniare capillos? / Nec dominam motae dedecuere comae.
<ov. am.1.7.13>	Sic formosa fuit. talem Schoeneida dicam / Maenalias arcu sollicitasse feras;
<ov. am.1.7.15>	Talis periuri promissaque velaque Thesei / Flevit praecipites Cressa tulisse Notos;
<ov. am.1.7.17>	Sic, nisi vittatis quod erat Cassandra capillis, / Procubuit templo, casta Minerva, tuo.
<ov. am.1.7.19>	Quis mihi non 'demens!' quis non mihi 'barbare!' dixit? / Ipsa nihil; pavido est lingua retenta metu.
<ov. am.1.7.21>	Sed taciti fecere tamen convicia vultus; / Egit me lacrimis ore silente reum.
<ov. am.1.7.23>	Ante meos umeris vellem cecidisse lacertos; / Utiliter potui parte carere mei.
<ov. am.1.7.25>	In mea vaesanas habui dispendia vires / Et valui poenam fortis in ipse meam.
<ov. am.1.7.27>	Quid mihi vobiscum, caedis scelerumque ministrae? / Debita sacrilegae vincla subite manus!
<ov. am.1.7.29>	An, si pulsassem minimum de plebe Quiritem, / Plecterer --- in dominam ius mihi maius erit? 
<ov. am.1.7.31>	Pessima Tydides scelerum monimenta reliquit. / Ille deam primus perculit --- alter ego!
<ov. am.1.7.33>	Et minus ille nocens. mihi, quam profitebar amare / Laesa est; Tydides saevus in hoste fuit.
<ov. am.1.7.35>	I nunc, magnificos victor molire triumphos, / Cinge comam lauro votaque redde Iovi,
<ov. am.1.7.37>	Quaeque tuos currus comitantum turba sequetur, / Clamet 'io! forti victa puella viro est!'
<ov. am.1.7.39>	Ante eat effuso tristis captiva capillo, / Si sinerent laesae, candida tota, genae.
<ov. am.1.7.41>	Aptius impressis fuerat livere labellis / Et collum blandi dentis habere notam.
<ov. am.1.7.43>	Denique, si tumidi ritu torrentis agebar, / Caecaque me praedam fecerat ira suam,
<ov. am.1.7.45>	Nonne satis fuerat timidae inclamasse puellae, / Nec nimium rigidas intonuisse minas,
<ov. am.1.7.47>	Aut tunicam summa deducere turpiter ora / Ad mediam? --- mediae zona tulisset opem.
<ov. am.1.7.49>	At nunc sustinui raptis a fronte capillis / Ferreus ingenuas ungue notare genas.
<ov. am.1.7.51>	Adstitit illa amens albo et sine sanguine vultu, / Caeduntur Pariis qualia saxa iugis.
<ov. am.1.7.53>	Exanimis artus et membra trementia vidi ---  / Ut cum populeas ventilat aura comas,
<ov. am.1.7.55>	Ut leni Zephyro gracilis vibratur harundo, / Summave cum tepido stringitur unda Noto;
<ov. am.1.7.57>	Suspensaeque diu lacrimae fluxere per ora, / Qualiter abiecta de nive manat aqua. 
<ov. am.1.7.59>	Tunc ego me primum coepi sentire nocentem ---  / Sanguis erant lacrimae, quas dabat illa, meus.
<ov. am.1.7.61>	Ter tamen ante pedes volui procumbere supplex; / Ter formidatas reppulit illa manus.
<ov. am.1.7.63>	At tu ne dubita --- minuet vindicta dolorem ---  / Protinus in vultus unguibus ire meos.
<ov. am.1.7.65>	Nec nostris oculis nec nostris parce capillis: / Quamlibet infirmas adiuvat ira manus;
<ov. am.1.7.67>	Neve mei sceleris tam tristia signa supersint, / Pone recompositas in statione comas!
<ov. am.1.8.1>	Est quaedam --- quicumque volet cognoscere lenam, / Audiat! --- est quaedam nomine Dipsas anus.
<ov. am.1.8.3>	Ex re nomen habet --- nigri non illa parentem / Memnonis in roseis sobria vidit equis.
<ov. am.1.8.5>	Illa magas artes Aeaeaque carmina novit / Inque caput liquidas arte recurvat aquas;
<ov. am.1.8.7>	Scit bene, quid gramen, quid torto concita rhombo / Licia, quid valeat virus amantis equae.
<ov. am.1.8.9>	Cum voluit, toto glomerantur nubila caelo; / Cum voluit, puro fulget in orbe dies.
<ov. am.1.8.11>	Sanguine, siqua fides, stillantia sidera vidi; / Purpureus Lunae sanguine vultus erat.
<ov. am.1.8.13>	Hanc ego nocturnas versam volitare per umbras / Suspicor et pluma corpus anile tegi. 
<ov. am.1.8.15>	Suspicor, et fama est. oculis quoque pupula duplex / Fulminat, et gemino lumen ab orbe venit.
<ov. am.1.8.17>	Evocat antiquis proavos atavosque sepulcris / Et solidam longo carmine findit humum.
<ov. am.1.8.19>	Haec sibi proposuit thalamos temerare pudicos; / Nec tamen eloquio lingua nocente caret.
<ov. am.1.8.21>	Fors me sermoni testem dedit; illa monebat / Talia --- me duplices occuluere fores:
<ov. am.1.8.23>	'Scis here te, mea lux, iuveni placuisse beato? / Haesit et in vultu constitit usque tuo.
<ov. am.1.8.25>	Et cur non placeas? nulli tua forma secunda est; / Me miseram, dignus corpore cultus abest!
<ov. am.1.8.27>	Tam felix esses quam formosissima, vellem ---  / Non ego, te facta divite, pauper ero.
<ov. am.1.8.29>	Stella tibi oppositi nocuit contraria Martis. / Mars abiit; signo nunc Venus apta suo.
<ov. am.1.8.31>	Prosit ut adveniens, en adspice! dives amator / Te cupiit; curae, quid tibi desit, habet.
<ov. am.1.8.33>	Est etiam facies, qua se tibi conparet, illi; / Si te non emptam vellet, emendus erat.'
<ov. am.1.8.35>	Erubuit. 'decet alba quidem pudor ora, sed iste, / Si simules, prodest; verus obesse solet.
<ov. am.1.8.37>	Cum bene deiectis gremium spectabis ocellis, / Quantum quisque ferat, respiciendus erit.
<ov. am.1.8.39>	Forsitan inmundae Tatio regnante Sabinae / Noluerint habiles pluribus esse viris;
<ov. am.1.8.41>	Nunc Mars externis animos exercet in armis, / At Venus Aeneae regnat in urbe sui. 
<ov. am.1.8.43>	Ludunt formosae; casta est, quam nemo rogavit ---  / Aut, si rusticitas non vetat, ipsa rogat.
<ov. am.1.8.45>	Has quoque, quae frontis rugas in vertice portant, / Excute; de rugis crimina multa cadent.
<ov. am.1.8.47>	Penelope iuvenum vires temptabat in arcu; / Qui latus argueret, corneus arcus erat.
<ov. am.1.8.49>	Labitur occulte fallitque volubilis aetas, / Ut celer admissis labitur amnis aquis.
<ov. am.1.8.51>	Aera nitent usu, vestis bona quaerit haberi, / Canescunt turpi tecta relicta situ --- 
<ov. am.1.8.53>	Forma, nisi admittas, nullo exercente senescit. / Nec satis effectus unus et alter habent;
<ov. am.1.8.55>	Certior e multis nec tam invidiosa rapina est. / Plena venit canis de grege praeda lupis.
<ov. am.1.8.57>	Ecce, quid iste tuus praeter nova carmina vates / Donat? amatoris milia multa leges.
<ov. am.1.8.59>	Ipse deus vatum palla spectabilis aurea / Tractat inauratae consona fila lyrae.
<ov. am.1.8.61>	Qui dabit, ille tibi magno sit maior Homero; / Crede mihi, res est ingeniosa dare.
<ov. am.1.8.63>	Nec tu, siquis erit capitis mercede redemptus, / Despice; gypsati crimen inane pedis.
<ov. am.1.8.65>	Nec te decipiant veteres circum atria cerae. / Tolle tuos tecum, pauper amator, avos!
<ov. am.1.8.67>	Qui, quia pulcher erit, poscet sine munere noctem, / Quod det, amatorem flagitet ante suum!
<ov. am.1.8.69>	Parcius exigito pretium, dum retia tendis, / Ne fugiant; captos legibus ure tuis! 
<ov. am.1.8.71>	Nec nocuit simulatus amor; sine, credat amari, / Et cave ne gratis hic tibi constet amor!
<ov. am.1.8.73>	Saepe nega noctes. capitis modo finge dolorem, / Et modo, quae causas praebeat, Isis erit.
<ov. am.1.8.75>	Mox recipe, ut nullum patiendi colligat usum, / Neve relentescat saepe repulsus amor.
<ov. am.1.8.77>	Surda sit oranti tua ianua, laxa ferenti; / Audiat exclusi verba receptus amans;
<ov. am.1.8.79>	Et, quasi laesa prior, nonnumquam irascere laeso ---  / Vanescit culpa culpa repensa tua.
<ov. am.1.8.81>	Sed numquam dederis spatiosum tempus in iram: / Saepe simultates ira morata facit.
<ov. am.1.8.83>	Quin etiam discant oculi lacrimare coacti, / Et faciant udas illa vel ille genas;
<ov. am.1.8.85>	Nec, siquem falles, tu periurare timeto ---  / Commodat in lusus numina surda Venus.
<ov. am.1.8.87>	Servus et ad partes sollers ancilla parentur, / Qui doceant, apte quid tibi possit emi;
<ov. am.1.8.89>	Et sibi pauca rogent --- multos si pauca rogabunt, / Postmodo de stipula grandis acervus erit.
<ov. am.1.8.91>	Et soror et mater, nutrix quoque carpat amantem; / Fit cito per multas praeda petita manus.
<ov. am.1.8.93>	Cum te deficient poscendi munera causae, / Natalem libo testificare tuum!
<ov. am.1.8.95>	Ne securus amet nullo rivale, caveto; / Non bene, si tollas proelia, durat amor.
<ov. am.1.8.97>	Ille viri videat toto vestigia lecto / Factaque lascivis livida colla notis.
<ov. am.1.8.99>	Munera praecipue videat, quae miserit alter. / Si dederit nemo, Sacra roganda Via est. 
<ov. am.1.8.101>	Cum multa abstuleris, ut non tamen omnia donet, / Quod numquam reddas, commodet, ipsa roga!
<ov. am.1.8.103>	Lingua iuvet mentemque tegat --- blandire noceque; / Inpia sub dulci melle venena latent.
<ov. am.1.8.105>	Haec si praestiteris usu mihi cognita longo, / Nec tulerint voces ventus et aura meas,
<ov. am.1.8.107>	Saepe mihi dices vivae bene, saepe rogabis, / Ut mea defunctae molliter ossa cubent.'
<ov. am.1.8.109>	Vox erat in cursu, cum me mea prodidit umbra, / At nostrae vix se continuere manus,
<ov. am.1.8.111>	Quin albam raramque comam lacrimosaque vino / Lumina rugosas distraherentque genas.
<ov. am.1.8.113>	Di tibi dent nullosque Lares inopemque senectam, / Et longas hiemes perpetuamque sitim!
<ov. am.1.9.1>	Militat omnis amans, et habet sua castra Cupido; / Attice, crede mihi, militat omnis amans.
<ov. am.1.9.3>	Quae bello est habilis, Veneri quoque convenit aetas. / Turpe senex miles, turpe senilis amor.
<ov. am.1.9.5>	Quos petiere duces animos in milite forti, / Hos petit in socio bella puella viro.
<ov. am.1.9.7>	Pervigilant ambo; terra requiescit uterque ---  / Ille fores dominae servat, at ille ducis.
<ov. am.1.9.9>	Militis officium longa est via; mitte puellam, / Strenuus exempto fine sequetur amans. 
<ov. am.1.9.11>	Ibit in adversos montes duplicataque nimbo / Flumina, congestas exteret ille nives,
<ov. am.1.9.13>	Nec freta pressurus tumidos causabitur Euros / Aptaque verrendis sidera quaeret aquis.
<ov. am.1.9.15>	Quis nisi vel miles vel amans et frigora noctis / Et denso mixtas perferet imbre nives?
<ov. am.1.9.17>	Mittitur infestos alter speculator in hostes; / In rivale oculos alter, ut hoste, tenet.
<ov. am.1.9.19>	Ille graves urbes, hic durae limen amicae / Obsidet; hic portas frangit, at ille fores.
<ov. am.1.9.21>	Saepe soporatos invadere profuit hostes / Caedere et armata vulgus inerme manu.
<ov. am.1.9.23>	Sic fera Threicii ceciderunt agmina Rhesi, / Et dominum capti deseruistis equi.
<ov. am.1.9.25>	Nempe maritorum somnis utuntur amantes, / Et sua sopitis hostibus arma movent.
<ov. am.1.9.27>	Custodum transire manus vigilumque catervas / Militis et miseri semper amantis opus.
<ov. am.1.9.29>	Mars dubius nec certa Venus; victique resurgunt, / Quosque neges umquam posse iacere, cadunt.
<ov. am.1.9.31>	Ergo desidiam quicumque vocabat amorem, / Desinat. ingenii est experientis amor.
<ov. am.1.9.33>	Ardet in abducta Briseide magnus Achilles ---  / Dum licet, Argeas frangite, Troes, opes!
<ov. am.1.9.35>	Hector ab Andromaches conplexibus ibat ad arma, / Et, galeam capiti quae daret, uxor erat.
<ov. am.1.9.37>	Summa ducum, Atrides, visa Priameide fertur / Maenadis effusis obstipuisse comis. 
<ov. am.1.9.39>	Mars quoque deprensus fabrilia vincula sensit; / Notior in caelo fabula nulla fuit.
<ov. am.1.9.41>	Ipse ego segnis eram discinctaque in otia natus; / Mollierant animos lectus et umbra meos.
<ov. am.1.9.43>	Inpulit ignavum formosae cura puellae / Iussit et in castris aera merere suis.
<ov. am.1.9.45>	Inde vides agilem nocturnaque bella gerentem. / Qui nolet fieri desidiosus, amet!
<ov. am.1.10.1>	Qualis ab Eurota Phrygiis avecta carinis / Coniugibus belli causa duobus erat,
<ov. am.1.10.3>	Qualis erat Lede, quam plumis abditus albis / Callidus in falsa lusit adulter ave,
<ov. am.1.10.5>	Qualis Amymone siccis erravit in agris, / Cum premeret summi verticis urna comas --- 
<ov. am.1.10.7>	Talis eras; aquilamque in te taurumque timebam, / Et quidquid magno de Iove fecit amor.
<ov. am.1.10.9>	Nunc timor omnis abest, animique resanuit error, / Nec facies oculos iam capit ista meos.
<ov. am.1.10.11>	Cur sim mutatus, quaeris? quia munera poscis. / Haec te non patitur causa placere mihi.
<ov. am.1.10.13>	Donec eras simplex, animum cum corpore amavi; / Nunc mentis vitio laesa figura tua est.
<ov. am.1.10.15>	Et puer est et nudus Amor; sine sordibus annos / Et nullas vestes, ut sit apertus, habet. 
<ov. am.1.10.17>	Quid puerum Veneris pretio prostare iubetis? / Quo pretium condat, non habet ille sinum!
<ov. am.1.10.19>	Nec Venus apta feris Veneris nec filius armis ---  / Non decet inbelles aera merere deos.
<ov. am.1.10.21>	Stat meretrix certo cuivis mercabilis aere, / Et miseras iusso corpore quaerit opes;
<ov. am.1.10.23>	Devovet imperium tamen haec lenonis avari / Et, quod vos facitis sponte, coacta facit.
<ov. am.1.10.25>	Sumite in exemplum pecudes ratione carentes; / Turpe erit, ingenium mitius esse feris.
<ov. am.1.10.27>	Non equa munus equum, non taurum vacca poposcit; / Non aries placitam munere captat ovem.
<ov. am.1.10.29>	Sola viro mulier spoliis exultat ademptis, / Sola locat noctes, sola licenda venit,
<ov. am.1.10.31>	Et vendit quod utrumque iuvat quod uterque petebat, / Et pretium, quanti gaudeat ipsa, facit.
<ov. am.1.10.33>	Quae Venus ex aequo ventura est grata duobus, / Altera cur illam vendit et alter emit?
<ov. am.1.10.35>	Cur mihi sit damno, tibi sit lucrosa voluptas, / Quam socio motu femina virque ferunt?
<ov. am.1.10.37>	Non bene conducti vendunt periuria testes, / Non bene selecti iudicis arca patet.
<ov. am.1.10.39>	Turpe reos empta miseros defendere lingua; / Quod faciat magni, turpe tribunal, opes;
<ov. am.1.10.41>	Turpe tori reditu census augere paternos, / Et faciem lucro prostituisse suam.
<ov. am.1.10.43>	Gratia pro rebus merito debetur inemptis; / Pro male conducto gratia nulla toro. 
<ov. am.1.10.45>	Omnia conductor solvit; mercede soluta / Non manet officio debitor ille tuo.
<ov. am.1.10.47>	Parcite, formosae, pretium pro nocte pacisci; / Non habet eventus sordida praeda bonos.
<ov. am.1.10.49>	Non fuit armillas tanti pepigisse Sabinas, / Ut premerent sacrae virginis arma caput;
<ov. am.1.10.51>	E quibus exierat, traiecit viscera ferro / Filius, et poenae causa monile fuit.
<ov. am.1.10.53>	Nec tamen indignum est a divite praemia posci; / Munera poscenti quod dare possit, habet.
<ov. am.1.10.55>	Carpite de plenis pendentes vitibus uvas; / Praebeat Alcinoi poma benignus ager!
<ov. am.1.10.57>	Officium pauper numeret studiumque fidemque; / Quod quis habet, dominae conferat omne suae.
<ov. am.1.10.59>	Est quoque carminibus meritas celebrare puellas / Dos mea; quam volui, nota fit arte mea.
<ov. am.1.10.61>	Scindentur vestes, gemmae frangentur et aurum; / Carmina quam tribuent, fama perennis erit.
<ov. am.1.10.63>	Nec dare, sed pretium posci dedignor et odi; / Quod nego poscenti, desine velle, dabo!
<ov. am.1.11.1>	Colligere incertos et in ordine ponere crines / Docta neque ancillas inter habenda Nape, 
<ov. am.1.11.3>	Inque ministeriis furtivae cognita noctis / Utilis et dandis ingeniosa notis
<ov. am.1.11.5>	Saepe venire ad me dubitantem hortata Corinnam, / Saepe laboranti fida reperta mihi --- 
<ov. am.1.11.7>	Accipe et ad dominam peraratas mane tabellas / Perfer et obstantes sedula pelle moras!
<ov. am.1.11.9>	Nec silicum venae nec durum in pectore ferrum, / Nec tibi simplicitas ordine maior adest.
<ov. am.1.11.11>	Credibile est et te sensisse Cupidinis arcus ---  / In me militiae signa tuere tuae!
<ov. am.1.11.13>	Si quaeret quid agam, spe noctis vivere dices; / Cetera fert blanda cera notata manu.
<ov. am.1.11.15>	Dum loquor, hora fugit. vacuae bene redde tabellas, / Verum continuo fac tamen illa legat.
<ov. am.1.11.17>	Adspicias oculos mando frontemque legentis; / Et tacito vultu scire futura licet.
<ov. am.1.11.19>	Nec mora, perlectis rescribat multa, iubeto; / Odi, cum late splendida cera vacat.
<ov. am.1.11.21>	Conprimat ordinibus versus, oculosque moretur / Margine in extremo littera rasa meos.
<ov. am.1.11.23>	Quid digitos opus est graphio lassare tenendo? / Hoc habeat scriptum tota tabella 'veni!'
<ov. am.1.11.25>	Non ego victrices lauro redimire tabellas / Nec Veneris media ponere in aede morer.
<ov. am.1.11.27>	Subscribam: 'Veneri fidas sibi Naso ministras / Dedicat, at nuper vile fuistis acer.'
<ov. am.1.12.1>	Flete meos casus --- tristes rediere tabellae / Infelix hodie littera posse negat.
<ov. am.1.12.3>	Omina sunt aliquid; modo cum discedere vellet, / Ad limen digitos restitit icta Nape.
<ov. am.1.12.5>	Missa foras iterum limen transire memento / Cautius atque alte sobria ferre pedem!
<ov. am.1.12.7>	Ite hinc, difficiles, funebria ligna, tabellae, / Tuque, negaturis cera referta notis! --- 
<ov. am.1.12.9>	Quam, puto, de longae collectam flore cicutae / Melle sub infami Corsica misit apis.
<ov. am.1.12.11>	At tamquam minio penitus medicata rubebas ---  / Ille color vere sanguinolentus erat.
<ov. am.1.12.13>	Proiectae triviis iaceatis, inutile lignum, / Vosque rotae frangat praetereuntis onus!
<ov. am.1.12.15>	Illum etiam, qui vos ex arbore vertit in usum, / Convincam puras non habuisse manus.
<ov. am.1.12.17>	Praebuit illa arbor misero suspendia collo, / Carnifici diras praebuit illa cruces;
<ov. am.1.12.19>	Illa dedit turpes raucis bubonibus umbras, / Vulturis in ramis et strigis ova tulit.
<ov. am.1.12.21>	His ego commisi nostros insanus amores / Molliaque ad dominam verba ferenda dedi?
<ov. am.1.12.23>	Aptius hae capiant vadimonia garrula cerae, / Quas aliquis duro cognitor ore legat;
<ov. am.1.12.25>	Inter ephemeridas melius tabulasque iacerent, / In quibus absumptas fleret avarus opes. 
<ov. am.1.12.27>	Ergo ego vos rebus duplices pro nomine sensi. / Auspicii numerus non erat ipse boni.
<ov. am.1.12.29>	Quid precer iratus, nisi vos cariosa senectus / Rodat, et inmundo cera sit alba situ?
<ov. am.1.13.1>	Iam super oceanum venit a seniore marito / Flava pruinoso quae vehit axe diem.
<ov. am.1.13.3>	'Quo properas, Aurora? mane! --- sic Memnonis umbris / Annua sollemni caede parentet avis!
<ov. am.1.13.5>	Nunc iuvat in teneris dominae iacuisse lacertis; / Si quando, lateri nunc bene iuncta meo est.
<ov. am.1.13.7>	Nunc etiam somni pingues et frigidus aer, / Et liquidum tenui gutture cantat avis.
<ov. am.1.13.9>	Quo properas, ingrata viris, ingrata puellis? / Roscida purpurea supprime lora manu!
<ov. am.1.13.11>	Ante tuos ortus melius sua sidera servat / Navita nec media nescius errat aqua;
<ov. am.1.13.13>	Te surgit quamvis lassus veniente viator, / Et miles saevas aptat ad arma manus.
<ov. am.1.13.15>	Prima bidente vides oneratos arva colentes; / Prima vocas tardos sub iuga panda boves.
<ov. am.1.13.17>	Tu pueros somno fraudas tradisque magistris, / Ut subeant tenerae verbera saeva manus; 
<ov. am.1.13.19>	Atque vades sponsum stultos ante Atria mittis, / Unius ut verbi grandia damna ferant.
<ov. am.1.13.21>	Nec tu consulto, nec tu iucunda diserto; / Cogitur ad lites surgere uterque novas.
<ov. am.1.13.23>	Tu, cum feminei possint cessare labores, / Lanificam revocas ad sua pensa manum.
<ov. am.1.13.25>	Omnia perpeterer --- sed surgere mane puellas, / Quis nisi cui non est ulla puella ferat?
<ov. am.1.13.27>	Optavi quotiens, ne nox tibi cedere vellet, / Ne fugerent vultus sidera mota tuos!
<ov. am.1.13.29>	Optavi quotiens, aut ventus frangeret axem, / Aut caderet spissa nube retentus equus!
<ov. am.1.13.31>	Invida, quo properas? quod erat tibi filius ater, / Materni fuerat pectoris ille color.
<ov. am.1.13.35>	Tithono vellem de te narrare liceret; / Fabula non caelo turpior ulla foret.
<ov. am.1.13.37>	Illum dum refugis, longo quia grandior aevo, / Surgis ad invisas a sene mane rotas.
<ov. am.1.13.39>	At si, quem mavis, Cephalum conplexa teneres, / Clamares: lente currite, noctis equi!
<ov. am.1.13.41>	Cur ego plectar amans, si vir tibi marcet ab annis? / Num me nupsisti conciliante seni?
<ov. am.1.13.43>	Adspice, quot somnos iuveni donarit amato / Luna! --- neque illius forma secunda tuae.
<ov. am.1.13.45>	Ipse deum genitor, ne te tam saepe videret, / Commisit noctes in sua vota duas.' 
<ov. am.1.13.47>	Iurgia finieram. scires audisse: rubebat ---  / Nec tamen adsueto tardius orta dies!
<ov. am.1.14.1>	Dicebam 'medicare tuos desiste capillos!' / Tingere quam possis, iam tibi nulla coma est.
<ov. am.1.14.3>	At si passa fores, quid erat spatiosius illis? / Contigerant imum, qua patet usque, latus.
<ov. am.1.14.5>	Quid, quod erant tenues, et quos ornare timeres? / Vela colorati qualia Seres habent,
<ov. am.1.14.7>	Vel pede quod gracili deducit aranea filum, / Cum leve deserta sub trabe nectit opus.
<ov. am.1.14.9>	Nec tamen ater erat nec erat tamen aureus ille, / Sed, quamvis neuter, mixtus uterque color --- 
<ov. am.1.14.11>	Qualem clivosae madidis in vallibus Idae / Ardua derepto cortice cedrus habet.
<ov. am.1.14.13>	Adde, quod et dociles et centum flexibus apti / Et tibi nullius causa doloris erant.
<ov. am.1.14.15>	Non acus abrupit, non vallum pectinis illos. / Ornatrix tuto corpore semper erat;
<ov. am.1.14.17>	Ante meos saepe est oculos ornata nec umquam / Bracchia derepta saucia fecit acu.
<ov. am.1.14.19>	Saepe etiam nondum digestis mane capillis / Purpureo iacuit semisupina toro.
<ov. am.1.14.21>	Tum quoque erat neclecta decens, ut Threcia Bacche, / Cum temere in viridi gramine lassa iacet.
<ov. am.1.14.23>	Cum graciles essent tamen et lanuginis instar, / Heu, male vexatae quanta tulere comae! 
<ov. am.1.14.25>	Quam se praebuerunt ferro patienter et igni, / Ut fieret torto nexilis orbe sinus!
<ov. am.1.14.27>	Clamabam: 'scelus est istos, scelus urere crines! / Sponte decent; capiti, ferrea, parce tuo!
<ov. am.1.14.29>	Vim procul hinc remove! non est, qui debeat uri; / Erudit admotas ipse capillus acus.'
<ov. am.1.14.31>	Formosae periere comae --- quas vellet Apollo, / Quas vellet capiti Bacchus inesse suo!
<ov. am.1.14.33>	Illis contulerim, quas quondam nuda Dione / Pingitur umenti sustinuisse manu.
<ov. am.1.14.35>	Quid male dispositos quereris periisse capillos? / Quid speculum maesta ponis, inepta, manu?
<ov. am.1.14.37>	Non bene consuetis a te spectaris ocellis; / Ut placeas, debes inmemor esse tui.
<ov. am.1.14.39>	Non te cantatae laeserunt paelicis herbae, / Non anus Haemonia perfida lavit aqua;
<ov. am.1.14.41>	Nec tibi vis morbi nocuit --- procul omen abesto! ---  / Nec minuit densas invida lingua comas.
<ov. am.1.14.43>	Facta manu culpaque tua dispendia sentis; / Ipsa dabas capiti mixta venena tuo.
<ov. am.1.14.45>	Nunc tibi captivos mittet Germania crines; / Tuta triumphatae munere gentis eris.
<ov. am.1.14.47>	O quam saepe comas aliquo mirante rubebis, / Et dices: 'empta nunc ego merce probor,
<ov. am.1.14.49>	Nescio quam pro me laudat nunc iste Sygambram. / Fama tamen memini cum fuit ista mea.' 
<ov. am.1.14.51>	Me miserum! lacrimas male continet oraque dextra / Protegit ingenuas picta rubore genas.
<ov. am.1.14.53>	Sustinet antiquos gremio spectatque capillos, / Ei mihi, non illo munera digna loco!
<ov. am.1.14.55>	Collige cum vultu mentem! reparabile damnum est. / Postmodo nativa conspiciere coma.
<ov. am.1.15.1>	Quid mihi Livor edax, ignavos obicis annos, / Ingeniique vocas carmen inertis opus;
<ov. am.1.15.3>	Non me more patrum, dum strenua sustinet aetas, / Praemia militiae pulverulenta sequi,
<ov. am.1.15.5>	Nec me verbosas leges ediscere nec me / Ingrato vocem prostituisse foro?
<ov. am.1.15.7>	Mortale est, quod quaeris, opus. mihi fama perennis / Quaeritur, in toto semper ut orbe canar.
<ov. am.1.15.9>	Vivet Maeonides, Tenedos dum stabit et Ide, / Dum rapidas Simois in mare volvet aquas;
<ov. am.1.15.11>	Vivet et Ascraeus, dum mustis uva tumebit, / Dum cadet incurva falce resecta Ceres.
<ov. am.1.15.13>	Battiades semper toto cantabitur orbe; / Quamvis ingenio non valet, arte valet.
<ov. am.1.15.15>	Nulla Sophocleo veniet iactura cothurno; / Cum sole et luna semper Aratus erit;
<ov. am.1.15.17>	Dum fallax servus, durus pater, inproba lena / Vivent et meretrix blanda, Menandros erit; 
<ov. am.1.15.19>	Ennius arte carens animosique Accius oris / Casurum nullo tempore nomen habent.
<ov. am.1.15.21>	Varronem primamque ratem quae nesciet aetas, / Aureaque Aesonio terga petita duci?
<ov. am.1.15.23>	Carmina sublimis tunc sunt peritura Lucreti, / Exitio terras cum dabit una dies;
<ov. am.1.15.25>	Tityrus et segetes Aeneiaque arma legentur, / Roma triumphati dum caput orbis erit;
<ov. am.1.15.27>	Donec erunt ignes arcusque Cupidinis arma, / Discentur numeri, culte Tibulle, tui;
<ov. am.1.15.29>	Gallus et Hesperiis et Gallus notus Eois, / Et sua cum Gallo nota Lycoris erit.
<ov. am.1.15.31>	Ergo, cum silices, cum dens patientis aratri / Depereant aevo, carmina morte carent.
<ov. am.1.15.33>	Cedant carminibus reges regumque triumphi, / Cedat et auriferi ripa benigna Tagi!
<ov. am.1.15.35>	Vilia miretur vulgus; mihi flavus Apollo / Pocula Castalia plena ministret aqua,
<ov. am.1.15.37>	Sustineamque coma metuentem frigora myrtum, / Atque a sollicito multus amante legar!
<ov. am.1.15.39>	Pascitur in vivis Livor; post fata quiescit, / Cum suus ex merito quemque tuetur honos.
<ov. am.1.15.41>	Ergo etiam cum me supremus adederit ignis, / Vivam, parsque mei multa superstes erit. 
<ov. am.2.1.1>	Hoc quoque conposui Paelignis natus aquosis, / Ille ego nequitiae Naso poeta meae.
<ov. am.2.1.3>	Hoc quoque iussit Amor --- procul hinc, procul este, severae! / Non estis teneris apta theatra modis.
<ov. am.2.1.5>	Me legat in sponsi facie non frigida virgo, / Et rudis ignoto tactus amore puer;
<ov. am.2.1.7>	Atque aliquis iuvenum quo nunc ego saucius arcu / Agnoscat flammae conscia signa suae,
<ov. am.2.1.9>	Miratusque diu 'quo' dicat 'ab indice doctus / Conposuit casus iste poeta meos?'
<ov. am.2.1.11>	Ausus eram, memini, caelestia dicere bella / Centimanumque Gyen --- et satis oris erat --- 
<ov. am.2.1.13>	Cum male se Tellus ulta est, ingestaque Olympo / Ardua devexum Pelion Ossa tulit.
<ov. am.2.1.15>	In manibus nimbos et cum Iove fulmen habebam, / Quod bene pro caelo mitteret ille suo --- 
<ov. am.2.1.17>	Clausit amica fores! ego cum Iove fulmen omisi; / Excidit ingenio Iuppiter ipse meo.
<ov. am.2.1.19>	Iuppiter, ignoscas! nil me tua tela iuvabant; / Clausa tuo maius ianua fulmen habet. 
<ov. am.2.1.21>	Blanditias elegosque levis, mea tela, resumpsi; / Mollierunt duras lenia verba fores.
<ov. am.2.1.23>	Carmina sanguineae deducunt cornua lunae, / Et revocant niveos solis euntis equos;
<ov. am.2.1.25>	Carmine dissiliunt abruptis faucibus angues, / Inque suos fontes versa recurrit aqua.
<ov. am.2.1.27>	Carminibus cessere fores, insertaque posti, / Quamvis robur erat, carmine victa sera est.
<ov. am.2.1.29>	Quid mihi profuerit velox cantatus Achilles? / Quid pro me Atrides alter et alter agent,
<ov. am.2.1.31>	Quique tot errando, quot bello, perdidit annos, / Raptus et Haemoniis flebilis Hector equis?
<ov. am.2.1.33>	At facie tenerae laudata saepe puellae, / Ad vatem, pretium carminis, ipsa venit.
<ov. am.2.1.35>	Magna datur merces! heroum clara valete / Nomina; non apta est gratia vestra mihi!
<ov. am.2.1.37>	Ad mea formosos vultus adhibete, puellae, / Carmina, purpureus quae mihi dictat Amor!
<ov. am.2.2.1>	Quem penes est dominam servandi cura, Bagoa, / Dum perago tecum pauca, sed apta, vaca.
<ov. am.2.2.3>	Hesterna vidi spatiantem luce puellam / Illa, quae Danai porticus agmen habet.
<ov. am.2.2.5>	Protinus, ut placuit, misi scriptoque rogavi. / Rescripsit trepida 'non licet!' illa manu; 
<ov. am.2.2.7>	Et, cur non liceat, quaerenti reddita causa est, / Quod nimium dominae cura molesta tua est.
<ov. am.2.2.9>	Si sapis, o custos, odium, mihi crede, mereri / Desine; quem metuit quisque, perisse cupit.
<ov. am.2.2.11>	Vir quoque non sapiens; quid enim servare laboret, / Unde nihil, quamvis non tueare, perit?
<ov. am.2.2.13>	Sed gerat ille suo morem furiosus amori / Et castum, multis quod placet, esse putet;
<ov. am.2.2.15>	Huic furtiva tuo libertas munere detur, / Quam dederis illi, reddat ut illa tibi.
<ov. am.2.2.17>	Conscius esse velis --- domina est obnoxia servo; / Conscius esse times --- dissimulare licet.
<ov. am.2.2.19>	Scripta leget secum --- matrem misisse putato! / Venerit ignotus --- postmodo notus erit.
<ov. am.2.2.21>	Ibit ad adfectam, quae non languebit, amicam: / Visat! iudiciis aegra sit illa tuis.
<ov. am.2.2.23>	Si faciet tarde, ne te mora longa fatiget, / Inposita gremio stertere fronte potes.
<ov. am.2.2.25>	Nec tu, linigeram fieri quid possit ad Isim, / Quaesieris nec tu curva theatra time!
<ov. am.2.2.27>	Conscius adsiduos commissi tollet honores ---  / Quis minor est autem quam tacuisse labor?
<ov. am.2.2.29>	Ille placet versatque domum neque verbera sentit; / Ille potens --- alii, sordida turba, iacent.
<ov. am.2.2.31>	Huic, verae ut lateant causae, finguntur inanes; / Atque ambo domini, quod probat una, probant.
<ov. am.2.2.33>	Cum bene vir traxit vultum rugasque coegit, / Quod voluit fieri blanda puella, facit. 
<ov. am.2.2.35>	Sed tamen interdum tecum quoque iurgia nectat, / Et simulet lacrimas carnificemque vocet.
<ov. am.2.2.37>	Tu contra obiciens, quae tuto diluat illa, / Et veris falso crimine deme fidem.
<ov. am.2.2.39>	Sic tibi semper honos, sic alta peculia crescent. / Haec fac, in exiguo tempore liber eris.
<ov. am.2.2.41>	Adspicis indicibus nexas per colla catenas? / Squalidus orba fide pectora carcer habet.
<ov. am.2.2.43>	Quaerit aquas in aquis et poma fugacia captat / Tantalus --- hoc illi garrula lingua dedit.
<ov. am.2.2.45>	Dum nimium servat custos Iunonius Io, / Ante suos annos occidit; illa dea est!
<ov. am.2.2.47>	Vidi ego conpedibus liventia crura gerentem, / Unde vir incestum scire coactus erat.
<ov. am.2.2.49>	Poena minor merito. nocuit mala lingua duobus; / Vir doluit, famae damna puella tulit.
<ov. am.2.2.51>	Crede mihi, nulli sunt crimina grata marito, / Nec quemquam, quamvis audiat, illa iuvant.
<ov. am.2.2.53>	Seu tepet, indicium securas prodis ad aures; / Sive amat, officio fit miser ille tuo.
<ov. am.2.2.55>	Culpa nec ex facili quamvis manifesta probatur; / Iudicis illa sui tuta favore venit.
<ov. am.2.2.57>	Viderit ipse licet, credet tamen ille neganti / Damnabitque oculos et sibi verba dabit.
<ov. am.2.2.59>	Adspiciat dominae lacrimas, plorabit et ipse, / Et dicet: 'poenas garrulus iste dabit!'
<ov. am.2.2.61>	Quid dispar certamen inis? tibi verbera victo / Adsunt, in gremio iudicis illa sedet. 
<ov. am.2.2.63>	Non scelus adgredimur, non ad miscenda coimus / Toxica, non stricto fulminat ense manus.
<ov. am.2.2.65>	Quaerimus, ut tuto per te possimus amare. / Quid precibus nostris mollius esse potest?
<ov. am.2.3.1>	Ei mihi, quod dominam nec vir nec femina servas / Mutua nec Veneris gaudia nosse potes!
<ov. am.2.3.3>	Qui primus pueris genitalia membra recidit, / Vulnera quae fecit, debuit ipse pati.
<ov. am.2.3.5>	Mollis in obsequium facilisque rogantibus esses, / Si tuus in quavis praetepuisset amor.
<ov. am.2.3.7>	Non tu natus equo, non fortibus utilis armis; / Bellica non dextrae convenit hasta tuae.
<ov. am.2.3.9>	Ista mares tractent; tu spes depone viriles. / Sunt tibi cum domina signa ferenda tua.
<ov. am.2.3.11>	Hanc inple meritis, huius tibi gratia prosit; / Si careas illa, quis tuus usus erit?
<ov. am.2.3.13>	Est etiam facies, sunt apti lusibus anni; / Indigna est pigro forma perire situ.
<ov. am.2.3.15>	Fallere te potuit, quamvis habeare molestus; / Non caret effectu, quod voluere duo.
<ov. am.2.3.17>	Aptius ut fuerit precibus temptasse, rogamus, / Dum bene ponendi munera tempus habes. 
<ov. am.2.4.1>	Non ego mendosos ausim defendere mores / Falsaque pro vitiis arma movere meis.
<ov. am.2.4.3>	Confiteor --- siquid prodest delicta fateri; / In mea nunc demens crimina fassus eo.
<ov. am.2.4.5>	Odi, nec possum, cupiens, non esse quod odi; / Heu, quam quae studeas ponere ferre grave est!
<ov. am.2.4.7>	Nam desunt vires ad me mihi iusque regendum; / Auferor ut rapida concita puppis aqua.
<ov. am.2.4.9>	Non est certa meos quae forma invitet amores ---  / Centum sunt causae, cur ego semper amem.
<ov. am.2.4.11>	Sive aliqua est oculos in humum deiecta modestos, / Uror, et insidiae sunt pudor ille meae;
<ov. am.2.4.13>	Sive procax aliqua est, capior, quia rustica non est, / Spemque dat in molli mobilis esse toro.
<ov. am.2.4.15>	Aspera si visa est rigidasque imitata Sabinas, / Velle, sed ex alto dissimulare puto.
<ov. am.2.4.17>	Sive es docta, places raras dotata per artes; / Sive rudis, placita es simplicitate tua.
<ov. am.2.4.19>	Est, quae Callimachi prae nostris rustica dicat / Carmina --- cui placeo, protinus ipsa placet.
<ov. am.2.4.21>	Est etiam, quae me vatem et mea carmina culpet ---  / Culpantis cupiam sustinuisse femur.
<ov. am.2.4.23>	Molliter incedit --- motu capit; altera dura est ---  / At poterit tacto mollior esse viro.
<ov. am.2.4.25>	Haec quia dulce canit flectitque facillima vocem, / Oscula cantanti rapta dedisse velim; 
<ov. am.2.4.27>	Haec querulas habili percurrit pollice chordas ---  / Tam doctas quis non possit amare manus?
<ov. am.2.4.29>	Illa placet gestu numerosaque bracchia ducit / Et tenerum molli torquet ab arte latus --- 
<ov. am.2.4.31>	Ut taceam de me, qui causa tangor ab omni, / Illic Hippolytum pone, Priapus erit!
<ov. am.2.4.33>	Tu, quia tam longa es, veteres heroidas aequas / Et potes in toto multa iacere toro.
<ov. am.2.4.35>	Haec habilis brevitate sua est. corrumpor utraque; / Conveniunt voto longa brevisque meo.
<ov. am.2.4.37>	Non est culta --- subit, quid cultae accedere possit; / Ornata est --- dotes exhibet ipsa suas.
<ov. am.2.4.39>	Candida me capiet, capiet me flava puella, / Est etiam in fusco grata colore Venus.
<ov. am.2.4.41>	Seu pendent nivea pulli cervice capilli, / Leda fuit nigra conspicienda coma;
<ov. am.2.4.43>	Seu flavent, placuit croceis Aurora capillis. / Omnibus historiis se meus aptat amor.
<ov. am.2.4.45>	Me nova sollicitat, me tangit serior aetas; / Haec melior, specie corporis illa placet.
<ov. am.2.4.47>	Denique quas tota quisquam probet urbe puellas, / Noster in has omnis ambitiosus amor.
<ov. am.2.5.1>	Nullus amor tanti est --- abeas, pharetrate Cupido! ---  / Ut mihi sint totiens maxima vota mori. 
<ov. am.2.5.3>	Vota mori mea sunt, cum te peccasse recordor, / O mihi perpetuum nata puella malum!
<ov. am.2.5.5>	Non male deletae nudant tua facta tabellae, / Nec data furtive munera crimen habent.
<ov. am.2.5.7>	O utinam arguerem sic, ut non vincere possem! / Me miserum! quare tam bona causa mea est?
<ov. am.2.5.9>	Felix, qui quod amat defendere fortiter audet, / Cui sua 'non feci!' dicere amica potest.
<ov. am.2.5.11>	Ferreus est nimiumque suo favet ille dolori, / Cui petitur victa palma cruenta rea.
<ov. am.2.5.13>	Ipse miser vidi, cum me dormire putares, / Sobrius adposito crimina vestra mero.
<ov. am.2.5.15>	Multa supercilio vidi vibrante loquentes; / Nutibus in vestris pars bona vocis erat.
<ov. am.2.5.17>	Non oculi tacuere tui, conscriptaque vino / Mensa, nec in digitis littera nulla fuit.
<ov. am.2.5.19>	Sermonem agnovi, quod non videatur, agentem / Verbaque pro certis iussa valere notis.
<ov. am.2.5.21>	Iamque frequens ierat mensa conviva relicta; / Conpositi iuvenes unus et alter erant.
<ov. am.2.5.23>	Inproba tum vero iungentes oscula vidi ---  / Illa mihi lingua nexa fuisse liquet --- 
<ov. am.2.5.25>	Qualia non fratri tulerit germana severo, / Sed tulerit cupido mollis amica viro;
<ov. am.2.5.27>	Qualia credibile est non Phoebo ferre Dianam, / Sed Venerem Marti saepe tulisse suo.
<ov. am.2.5.29>	'Quid facis?' exclamo, 'quo nunc mea gaudia differs? / Iniciam dominas in mea iura manus! 
<ov. am.2.5.31>	Haec tibi sunt mecum, mihi sunt communia tecum ---  / In bona cur quisquam tertius ista venit?'
<ov. am.2.5.33>	Haec ego, quaeque dolor linguae dictavit; at illi / Conscia purpureus venit in ora pudor,
<ov. am.2.5.35>	Quale coloratum Tithoni coniuge caelum / Subrubet, aut sponso visa puella novo;
<ov. am.2.5.37>	Quale rosae fulgent inter sua lilia mixtae, / Aut ubi cantatis Luna laborat equis,
<ov. am.2.5.39>	Aut quod, ne longis flavescere possit ab annis, / Maeonis Assyrium femina tinxit ebur.
<ov. am.2.5.41>	Hic erat aut alicui color ille simillimus horum, / Et numquam visu pulchrior illa fuit.
<ov. am.2.5.43>	Spectabat terram --- terram spectare decebat; / Maesta erat in vultu --- maesta decenter erat.
<ov. am.2.5.45>	Sicut erant, et erant culti, laniare capillos / Et fuit in teneras impetus ire genas --- 
<ov. am.2.5.47>	Ut faciem vidi, fortes cecidere lacerti; / Defensa est armis nostra puella suis.
<ov. am.2.5.49>	Qui modo saevus eram, supplex ultroque rogavi, / Oscula ne nobis deteriora daret.
<ov. am.2.5.51>	Risit et ex animo dedit optima --- qualia possent / Excutere irato tela trisulca Iovi;
<ov. am.2.5.53>	Torqueor infelix, ne tam bona senserit alter, / Et volo non ex hac illa fuisse nota.
<ov. am.2.5.55>	Haec quoque, quam docui, multo meliora fuerunt, / Et quiddam visa est addidicisse novi.
<ov. am.2.5.57>	Quod nimium placuere, malum est, quod tota labellis / Lingua tua est nostris, nostra recepta tuis.
<ov. am.2.5.59>	Nec tamen hoc unum doleo --- non oscula tantum / Iuncta queror, quamvis haec quoque iuncta queror;
<ov. am.2.5.61>	Illa nisi in lecto nusquam potuere doceri. / Nescio quis pretium grande magister habet. 
<ov. am.2.6.1>	Psittacus, Eois imitatrix ales ab Indis, / Occidit --- exequias ite frequenter, aves!
<ov. am.2.6.3>	Ite, piae volucres, et plangite pectora pinnis / Et rigido teneras ungue notate genas;
<ov. am.2.6.5>	Horrida pro maestis lanietur pluma capillis, / Pro longa resonent carmina vestra tuba!
<ov. am.2.6.7>	Quod scelus Ismarii quereris, Philomela, tyranni, / Expleta est annis ista querela suis;
<ov. am.2.6.9>	Alitis in rarae miserum devertere funus ---  / Magna, sed antiqua est causa doloris Itys.
<ov. am.2.6.11>	Omnes, quae liquido libratis in aere cursus, / Tu tamen ante alios, turtur amice, dole!
<ov. am.2.6.13>	Plena fuit vobis omni concordia vita, / Et stetit ad finem longa tenaxque fides.
<ov. am.2.6.15>	Quod fuit Argolico iuvenis Phoceus Orestae, / Hoc tibi, dum licuit, psittace, turtur erat.
<ov. am.2.6.17>	Quid tamen ista fides, quid rari forma coloris, / Quid vox mutandis ingeniosa sonis,
<ov. am.2.6.19>	Quid iuvat, ut datus es, nostrae placuisse puellae? ---  / Infelix, avium gloria, nempe iaces!
<ov. am.2.6.21>	Tu poteras fragiles pinnis hebetare zmaragdos / Tincta gerens rubro Punica rostra croco.
<ov. am.2.6.23>	Non fuit in terris vocum simulantior ales ---  / Reddebas blaeso tam bene verba sono!
<ov. am.2.6.25>	Raptus es invidia --- non tu fera bella movebas; / Garrulus et placidae pacis amator eras. 
<ov. am.2.6.27>	Ecce, coturnices inter sua proelia vivunt; / Forsitan et fiunt inde frequenter anus.
<ov. am.2.6.29>	Plenus eras minimo, nec prae sermonis amore / In multos poteras ora vacare cibos.
<ov. am.2.6.31>	Nux erat esca tibi, causaeque papavera somni, / Pellebatque sitim simplicis umor aquae.
<ov. am.2.6.33>	Vivit edax vultur ducensque per aera gyros / Miluus et pluviae graculus auctor aquae;
<ov. am.2.6.35>	Vivit et armiferae cornix invisa Minervae ---  / Illa quidem saeclis vix moritura novem;
<ov. am.2.6.37>	Occidit illa loquax humanae vocis imago, / Psittacus, extremo munus ab orbe datum!
<ov. am.2.6.39>	Optima prima fere manibus rapiuntur avaris; / Inplentur numeris deteriora suis.
<ov. am.2.6.41>	Tristia Phylacidae Thersites funera vidit, / Iamque cinis vivis fratribus Hector erat.
<ov. am.2.6.43>	Quid referam timidae pro te pia vota puellae ---  / Vota procelloso per mare rapta Noto?
<ov. am.2.6.45>	Septima lux venit non exhibitura sequentem, / Et stabat vacuo iam tibi Parca colo.
<ov. am.2.6.47>	Nec tamen ignavo stupuerunt verba palato; / Clamavit moriens lingua: 'Corinna, vale!'
<ov. am.2.6.49>	Colle sub Elysio nigra nemus ilice frondet, / Udaque perpetuo gramine terra viret.
<ov. am.2.6.51>	Siqua fides dubiis, volucrum locus ille piarum / Dicitur, obscenae quo prohibentur aves.
<ov. am.2.6.53>	Illic innocui late pascuntur olores / Et vivax phoenix, unica semper avis;
<ov. am.2.6.55>	Explicat ipsa suas ales Iunonia pinnas, / Oscula dat cupido blanda columba mari. 
<ov. am.2.6.57>	Psittacus has inter nemorali sede receptus / Convertit volucres in sua verba pias.
<ov. am.2.6.59>	Ossa tegit tumulus --- tumulus pro corpore magnus ---  / Quo lapis exiguus par sibi carmen habet:
<ov. am.2.6.61>	Colligor ex ipso dominae placuisse sepulcro. / Ora fuere mihi plus ave docta loqui.
<ov. am.2.7.1>	Ergo sufficiam reus in nova crimina semper? / Ut vincam, totiens dimicuisse piget.
<ov. am.2.7.3>	Sive ego marmorei respexi summa theatri, / Eligis e multis, unde dolere velis;
<ov. am.2.7.5>	Candida seu tacito vidit me femina vultu, / In vultu tacitas arguis esse notas.
<ov. am.2.7.7>	Siquam laudavi, misero petis ungue capillos; / Si culpo, crimen dissimulare putas.
<ov. am.2.7.9>	Sive bonus color est, in te quoque frigidus esse, / Seu malus, alterius dicor amore mori.
<ov. am.2.7.11>	Atque ego peccati vellem mihi conscius essem! / Aequo animo poenam, qui meruere, ferunt;
<ov. am.2.7.13>	Nunc temere insimulas credendoque omnia frustra / Ipsa vetas iram pondus habere tuam.
<ov. am.2.7.15>	Adspice, ut auritus miserandae sortis asellus / Adsiduo domitus verbere lentus eat! 
<ov. am.2.7.17>	Ecce novum crimen! sollers ornare Cypassis / Obicitur dominae contemerasse torum.
<ov. am.2.7.19>	Di melius, quam me, si sit peccasse libido, / Sordida contemptae sortis amica iuvet!
<ov. am.2.7.21>	Quis Veneris famulae conubia liber inire / Tergaque conplecti verbere secta velit?
<ov. am.2.7.23>	Adde, quod ornandis illa est operata capillis / Et tibi perdocta est grata ministra manu --- 
<ov. am.2.7.25>	Scilicet ancillam, quae tam tibi fida, rogarem! / Quid, nisi ut indicio iuncta repulsa foret?
<ov. am.2.7.27>	Per Venerem iuro puerique volatilis arcus, / Me non admissi criminis esse reum!
<ov. am.2.8.1>	Ponendis in mille modos perfecta capillis, / Comere sed solas digna, Cypassi, deas,
<ov. am.2.8.3>	Et mihi iucundo non rustica cognita furto, / Apta quidem dominae, sed magis apta mihi --- 
<ov. am.2.8.5>	Quis fuit inter nos sociati corporis index? / Sensit concubitus unde Corinna tuos?
<ov. am.2.8.7>	Num tamen erubui? num, verbo lapsus in ullo, / Furtivae Veneris conscia signa dedi?
<ov. am.2.8.9>	Quid, quod in ancilla siquis delinquere possit, / Illum ego contendi mente carere bona?
<ov. am.2.8.11>	Thessalus ancillae facie Briseidos arsit; / Serva Mycenaeo Phoebas amata duci.
<ov. am.2.8.13>	Nec sum ego Tantalide maior, nec maior Achille; / Quod decuit reges, cur mihi turpe putem? 
<ov. am.2.8.15>	Ut tamen iratos in te defixit ocellos, / Vidi te totis erubuisse genis;
<ov. am.2.8.17>	At quanto, si forte refers, praesentior ipse / Per Veneris feci numina magna fidem!
<ov. am.2.8.19>	Tu, dea, tu iubeas animi periuria puri / Carpathium tepidos per mare ferre Notos!
<ov. am.2.8.21>	Pro quibus officiis pretium mihi dulce repende / Concubitus hodie, fusca Cypassi, tuos!
<ov. am.2.8.23>	Quid renuis fingisque novos, ingrata, timores? / Unum est e dominis emeruisse satis.
<ov. am.2.8.25>	Quod si stulta negas, index anteacta fatebor, / Et veniam culpae proditor ipse meae,
<ov. am.2.8.27>	Quoque loco tecum fuerim, quotiensque, Cypassi, / Narrabo dominae, quotque quibusque modis!
<ov. am.2.9a.1>	O numquam pro re satis indignande Cupido, / O in corde meo desidiose puer --- 
<ov. am.2.9a.3>	Quid me, qui miles numquam tua signa reliqui, / Laedis, et in castris vulneror ipse meis?
<ov. am.2.9a.5>	Cur tua fax urit, figit tuus arcus amicos? / Gloria pugnantes vincere maior erat.
<ov. am.2.9a.7>	Quid? non Haemonius, quem cuspide perculit, heros / Confossum medica postmodo iuvit ope? 
<ov. am.2.9a.9>	Venator sequitur fugientia; capta relinquit / Semper et inventis ulteriora petit.
<ov. am.2.9a.11>	Nos tua sentimus, populus tibi deditus, arma; / Pigra reluctanti cessat in hoste manus.
<ov. am.2.9a.13>	Quid iuvat in nudis hamata retundere tela / Ossibus? ossa mihi nuda relinquit amor.
<ov. am.2.9a.15>	Tot sine amore viri, tot sunt sine amore puellae! ---  / Hinc tibi cum magna laude triumphus eat.
<ov. am.2.9a.17>	Roma, nisi inmensum vires promosset in orbem, / Stramineis esset nunc quoque tecta casis.
<ov. am.2.9a.19>	Fessus in acceptos miles deducitur agros; / Mittitur in saltus carcere liber equus;
<ov. am.2.9a.21>	Longaque subductam celant navalia pinum, / Tutaque deposito poscitur ense rudis.
<ov. am.2.9a.23>	Me quoque, qui totiens merui sub amore puellae, / Defunctum placide vivere tempus erat.
<ov. am.2.9b.25>	'Vive' deus 'posito' siquis mihi dicat 'amore!' / Deprecer --- usque adeo dulce puella malum est.
<ov. am.2.9b.27>	Cum bene pertaesum est, animoque relanguit ardor, / Nescio quo miserae turbine mentis agor.
<ov. am.2.9b.29>	Ut rapit in praeceps dominum spumantia frustra / Frena retentantem durior oris equus;
<ov. am.2.9b.31>	Ut subitus, prope iam prensa tellure, carinam / Tangentem portus ventus in alta rapit --- 
<ov. am.2.9b.33>	Sic me saepe refert incerta Cupidinis aura, / Notaque purpureus tela resumit Amor. 
<ov. am.2.9b.35>	Fige, puer! positis nudus tibi praebeor armis; / Hic tibi sunt vires, hac tua dextra facit;
<ov. am.2.9b.37>	Huc tamquam iussae veniunt iam sponte sagittae ---  / Vix illis prae me nota pharetra sua est!
<ov. am.2.9b.39>	Infelix, tota quicumque quiescere nocte / Sustinet et somnos praemia magna vocat!
<ov. am.2.9b.41>	Stulte, quid est somnus, gelidae nisi mortis imago! / Longa quiescendi tempora fata dabunt.
<ov. am.2.9b.43>	Me modo decipiant voces fallacis amicae; / Sperando certe gaudia magna feram.
<ov. am.2.9b.45>	Et modo blanditias dicat, modo iurgia nectat; / Saepe fruar domina, saepe repulsus eam.
<ov. am.2.9b.47>	Quod dubius Mars est, per te, privigne Cupido, est; / Et movet exemplo vitricus arma tuo.
<ov. am.2.9b.49>	Tu levis es multoque tuis ventosior alis, / Gaudiaque ambigua dasque negasque fide.
<ov. am.2.9b.51>	Si tamen exaudis, pulchra cum matre, Cupido, / Indeserta meo pectore regna gere!
<ov. am.2.9b.53>	Accedant regno, nimium vaga turba, puellae! / Ambobus populis sic venerandus eris.
<ov. am.2.10.1>	Tu mihi, tu certe, memini, Graecine, negabas / Uno posse aliquem tempore amare duas.
<ov. am.2.10.3>	Per te ego decipior, per te deprensus inermis ---  / Ecce, duas uno tempore turpis amo! 
<ov. am.2.10.5>	Utraque formosa est, operosae cultibus ambae; / Artibus in dubio est haec sit an illa prior.
<ov. am.2.10.7>	Pulchrior hac illa est, haec est quoque pulchrior illa; / Et magis haec nobis, et magis illa placet!
<ov. am.2.10.9>	Erro, velut ventis discordibus acta phaselos, / Dividuumque tenent alter et alter amor.
<ov. am.2.10.11>	Quid geminas, Erycina, meos sine fine dolores? / Non erat in curas una puella satis?
<ov. am.2.10.13>	Quid folia arboribus, quid pleno sidera caelo, / In freta collectas alta quid addis aquas?
<ov. am.2.10.15>	Sed tamen hoc melius, quam si sine amore iacerem ---  / Hostibus eveniat vita severa meis!
<ov. am.2.10.17>	Hostibus eveniat viduo dormire cubili / Et medio laxe ponere membra toro!
<ov. am.2.10.19>	At mihi saevus amor somnos abrumpat inertes, / Simque mei lecti non ego solus onus!
<ov. am.2.10.21>	Me mea disperdat nullo prohibente puella ---  / Si satis una potest, si minus una, duae!
<ov. am.2.10.23>	Sufficiam --- graciles, non sunt sine viribus artus; / Pondere, non nervis corpora nostra carent;
<ov. am.2.10.25>	Et lateri dabit in vires alimenta voluptas. / Decepta est opera nulla puella mea;
<ov. am.2.10.27>	Saepe ego lascive consumpsi tempora noctis, / Utilis et forti corpore mane fui.
<ov. am.2.10.29>	Felix, quem Veneris certamina mutua perdunt! / Di faciant, leti causa sit ista mei!
<ov. am.2.10.31>	Induat adversis contraria pectora telis / Miles et aeternum sanguine nomen emat.
<ov. am.2.10.33>	Quaerat avarus opes et, quae lassarit arando, / Aequora periuro naufragus ore bibat. 
<ov. am.2.10.35>	At mihi contingat Veneris languescere motu, / Cum moriar, medium solvar et inter opus;
<ov. am.2.10.37>	Atque aliquis nostro lacrimans in funere dicat: / 'Conveniens vitae mors fuit ista tuae!'
<ov. am.2.11.1>	Prima malas docuit mirantibus aequoris undis / Peliaco pinus vertice caesa vias,
<ov. am.2.11.3>	Quae concurrentis inter temeraria cautes / Conspicuam fulvo vellere vexit ovem.
<ov. am.2.11.5>	O utinam, nequis remo freta longa moveret, / Argo funestas pressa bibisset aquas!
<ov. am.2.11.7>	Ecce, fugit notumque torum sociosque Penates / Fallacisque vias ire Corinna parat.
<ov. am.2.11.9>	Quam tibi, me miserum, Zephyros Eurosque timebo / Et gelidum Borean egelidumque Notum!
<ov. am.2.11.11>	Non illic urbes, non tu mirabere silvas; / Una est iniusti caerula forma maris.
<ov. am.2.11.13>	Nec medius tenuis conchas pictosque lapillos / Pontus habet; bibuli litoris illa mora est.
<ov. am.2.11.15>	Litora marmoreis pedibus signate, puellae; / Hactenus est tutum --- cetera caeca via est.
<ov. am.2.11.17>	Et vobis alii ventorum proelia narrent; / Quas Scylla infestet, quasve Charybdis aquas;
<ov. am.2.11.19>	Et quibus emineant violenta Ceraunia saxis; / Quo lateant Syrtes magna minorque sinu.
<ov. am.2.11.21>	Haec alii referant ad vos; quod quisque loquetur, / Credite! credenti nulla procella nocet. 
<ov. am.2.11.23>	Sero respicitur tellus, ubi fune soluto / Currit in inmensum panda carina salum;
<ov. am.2.11.25>	Navita sollicitus cum ventos horret iniquos / Et prope tam letum, quam prope cernit aquam.
<ov. am.2.11.27>	Quod si concussas Triton exasperet undas, / Quam tibi sit toto nullus in ore color!
<ov. am.2.11.29>	Tum generosa voces fecundae sidera Ledae / Et 'felix,' dicas 'quem sua terra tenet!'
<ov. am.2.11.31>	Tutius est fovisse torum, legisse libellos, / Threiciam digitis increpuisse lyram.
<ov. am.2.11.33>	At, si vana ferunt volucres mea dicta procellae, / Aequa tamen puppi sit Galatea tuae!
<ov. am.2.11.35>	Vestrum crimen erit talis iactura puellae, / Nereidesque deae Nereidumque pater.
<ov. am.2.11.37>	Vade memor nostri vento reditura secundo; / Inpleat illa tuos fortior aura sinus!
<ov. am.2.11.39>	Tum mare in haec magnus proclinet litora Nereus; / Huc venti spirent, huc agat aestus aquas!
<ov. am.2.11.41>	Ipsa roges, Zephyri veniant in lintea pleni, / Ipsa tua moveas turgida vela manu!
<ov. am.2.11.43>	Primus ego adspiciam notam de litore puppim, / Et dicam: 'nostros advehit illa deos!'
<ov. am.2.11.45>	Excipiamque umeris et multa sine ordine carpam / Oscula. pro reditu victima vota cadet;
<ov. am.2.11.47>	Inque tori formam molles sternentur harenae, / Et cumulus mensae quilibet esse potest.
<ov. am.2.11.49>	Illic adposito narrabis multa Lyaeo ---  / Paene sit ut mediis obruta navis aquis; 
<ov. am.2.11.51>	Dumque ad me properas, neque iniquae tempora noctis / Nec te praecipites extimuisse Notos.
<ov. am.2.11.53>	Omnia pro veris credam, sint ficta licebit ---  / Cur ego non votis blandiar ipse meis?
<ov. am.2.11.55>	Haec mihi quamprimum caelo nitidissimus alto / Lucifer admisso tempora portet equo!
<ov. am.2.12.1>	Ite triumphales circum mea tempora laurus! / Vicimus: in nostro est, ecce, Corinna sinu,
<ov. am.2.12.3>	Quam vir, quam custos, quam ianua firma, tot hostes, / Servabant, nequa posset ab arte capi!
<ov. am.2.12.5>	Haec est praecipuo victoria digna triumpho, / In qua, quaecumque est, sanguine praeda caret.
<ov. am.2.12.7>	Non humiles muri, non parvis oppida fossis / Cincta, sed est ductu capta puella meo!
<ov. am.2.12.9>	Pergama cum caderent bello superata bilustri, / Ex tot in Atridis pars quota laudis erat?
<ov. am.2.12.11>	At mea seposita est et ab omni milite dissors / Gloria, nec titulum muneris alter habet.
<ov. am.2.12.13>	Me duce ad hanc voti finem, me milite veni; / Ipse eques, ipse pedes, signifer ipse fui.
<ov. am.2.12.15>	Nec casum fortuna meis inmiscuit actis ---  / Huc ades, o cura parte Triumphe mea!
<ov. am.2.12.17>	Nec belli est nova causa mei. nisi rapta fuisset / Tyndaris, Europae pax Asiaeque foret. 
<ov. am.2.12.19>	Femina silvestris Lapithas populumque biformem / Turpiter adposito vertit in arma mero;
<ov. am.2.12.21>	Femina Troianos iterum nova bella movere / Inpulit in regno, iuste Latine, tuo;
<ov. am.2.12.23>	Femina Romanis etiamnunc urbe recenti / Inmisit soceros armaque saeva dedit.
<ov. am.2.12.25>	Vidi ego pro nivea pugnantes coniuge tauros; / Spectatrix animos ipsa iuvenca dabat.
<ov. am.2.12.27>	Me quoque, qui multos, sed me sine caede, Cupido / Iussit militiae signa movere suae.
<ov. am.2.13.1>	Dum labefactat onus gravidi temeraria ventris, / In dubio vitae lassa Corinna iacet.
<ov. am.2.13.3>	Illa quidem clam me tantum molita pericli / Ira digna mea; sed cadit ira metu.
<ov. am.2.13.5>	Sed tamen aut ex me conceperat --- aut ego credo; / Est mihi pro facto saepe, quod esse potest.
<ov. am.2.13.7>	Isi, Paraetonium genialiaque arva Canopi / Quae colis et Memphin palmiferamque Pharon,
<ov. am.2.13.9>	Quaque celer Nilus lato delapsus in alveo / Per septem portus in maris exit aquas,
<ov. am.2.13.11>	Per tua sistra precor, per Anubidis ora verendi ---  / Sic tua sacra pius semper Osiris amet,
<ov. am.2.13.13>	Pigraque labatur circa donaria serpens, / Et comes in pompa corniger Apis eat! 
<ov. am.2.13.15>	Huc adhibe vultus, et in una parce duobus! / Nam vitam dominae tu dabis, illa mihi.
<ov. am.2.13.17>	Saepe tibi sedit certis operata diebus, / Qua cingit laurus Gallica turma tuas.
<ov. am.2.13.19>	Tuque laborantes utero miserata puellas, / Quarum tarda latens corpora tendit onus,
<ov. am.2.13.21>	Lenis ades precibusque meis fave, Ilithyia! / Digna est, quam iubeas muneris esse tui.
<ov. am.2.13.23>	Ipse ego tura dabo fumosis candidus aris, / Ipse feram ante tuos munera vota pedes.
<ov. am.2.13.25>	Adiciam titulum: 'servata Naso Corinna!' / Tu modo fac titulo muneribusque locum.
<ov. am.2.13.27>	Si tamen in tanto fas est monuisse timore, / Hac tibi sit pugna dimicuisse satis!
<ov. am.2.14.1>	Quid iuvat inmunes belli cessare puellas, / Nec fera peltatas agmina velle sequi,
<ov. am.2.14.3>	Si sine Marte suis patiuntur vulnera telis, / Et caecas armant in sua fata manus?
<ov. am.2.14.5>	Quae prima instituit teneros convellere fetus, / Militia fuerat digna perire sua.
<ov. am.2.14.7>	Scilicet, ut careat rugarum crimine venter, / Sternetur pugnae tristis harena tuae? 
<ov. am.2.14.9>	Si mos antiquis placuisset matribus idem, / Gens hominum vitio deperitura fuit,
<ov. am.2.14.11>	Quique iterum iaceret generis primordia nostri / In vacuo lapides orbe, parandus erat.
<ov. am.2.14.13>	Quis Priami fregisset opes, si numen aquarum / Iusta recusasset pondera ferre Thetis?
<ov. am.2.14.15>	Ilia si tumido geminos in ventre necasset, / Casurus dominae conditor Urbis erat;
<ov. am.2.14.17>	Si Venus Aenean gravida temerasset in alvo, / Caesaribus tellus orba futura fuit.
<ov. am.2.14.19>	Tu quoque, cum posses nasci formosa, perisses, / Temptasset, quod tu, si tua mater opus;
<ov. am.2.14.21>	Ipse ego, cum fuerim melius periturus amando, / Vidissem nullos matre negante dies.
<ov. am.2.14.23>	Quid plenam fraudas vitem crescentibus uvis, / Pomaque crudeli vellis acerba manu?
<ov. am.2.14.25>	Sponte fluant matura sua --- sine crescere nata; / Est pretium parvae non leve vita morae.
<ov. am.2.14.27>	Vestra quid effoditis subiectis viscera telis, / Et nondum natis dira venena datis?
<ov. am.2.14.29>	Colchida respersam puerorum sanguine culpant / Aque sua caesum matre queruntur Ityn;
<ov. am.2.14.31>	Utraque saeva parens, sed tristibus utraque causis / Iactura socii sanguinis ulta virum.
<ov. am.2.14.33>	Dicite, quis Tereus, quis vos inritet Iason / Figere sollicita corpora vestra manu?
<ov. am.2.14.35>	Hoc neque in Armeniis tigres fecere latebris, / Perdere nec fetus ausa leaena suos. 
<ov. am.2.14.37>	At tenerae faciunt, sed non inpune, puellae; / Saepe, suos utero quae necat, ipsa perit.
<ov. am.2.14.39>	Ipsa perit, ferturque rogo resoluta capillos, / Et clamant 'merito!' qui modo cumque vident.
<ov. am.2.14.41>	Ista sed aetherias vanescant dicta per auras, / Et sint ominibus pondera nulla meis!
<ov. am.2.14.43>	Di faciles, peccasse semel concedite tuto, / Et satis est; poenam culpa secunda ferat!
<ov. am.2.15.1>	Anule, formosae digitum vincture puellae, / In quo censendum nil nisi dantis amor,
<ov. am.2.15.3>	Munus eas gratum! te laeta mente receptum / Protinus articulis induat illa suis;
<ov. am.2.15.5>	Tam bene convenias, quam mecum convenit illi, / Et digitum iusto commodus orbe teras!
<ov. am.2.15.7>	Felix, a domina tractaberis, anule, nostra; / Invideo donis iam miser ipse meis.
<ov. am.2.15.9>	O utinam fieri subito mea munera possem / Artibus Aeaeae Carpathiive senis!
<ov. am.2.15.11>	Tunc ego, cum cupiam dominae tetigisse papillas / Et laevam tunicis inseruisse manum,
<ov. am.2.15.13>	Elabar digito quamvis angustus et haerens, / Inque sinum mira laxus ab arte cadam.
<ov. am.2.15.15>	Idem ego, ut arcanas possim signare tabellas, / Neve tenax ceram siccaque gemma trahat, 
<ov. am.2.15.17>	Umida formosae tangam prius ora puellae ---  / Tantum ne signem scripta dolenda mihi.
<ov. am.2.15.19>	Sit labor, ut condar loculis:  exire negabo, / Adstringens digitos orbe minore tuos.
<ov. am.2.15.21>	Non ego dedecori tibi sum, mea vita, futurus, / Quodve tener digitus ferre recuset, onus.
<ov. am.2.15.23>	Me gere, cum calidis perfundes imbribus artus, / Damnaque sub gemmam fer pereuntis aquae --- 
<ov. am.2.15.25>	Sed, puto, te nuda mea membra libidine surgent, / Et peragam partes anulus ille viri.
<ov. am.2.15.27>	Inrita quid voveo? parvum proficiscere munus; / Illa datam tecum sentiat esse fidem!
<ov. am.2.16.1>	Pars me Sulmo tenet Paeligni tertia ruris ---  / Parva, sed inriguis ora salubris aquis.
<ov. am.2.16.3>	Sol licet admoto tellurem sidere findat, / Et micet Icarii stella proterva canis,
<ov. am.2.16.5>	Arva pererrantur Paeligna liquentibus undis, / Et viret in tenero fertilis herba solo.
<ov. am.2.16.7>	Terra ferax Cereris multoque feracior uvis; / Dat quoque baciferam Pallada rarus ager;
<ov. am.2.16.9>	Perque resurgentes rivis labentibus herbas / Gramineus madidam caespes obumbrat humum.
<ov. am.2.16.11>	At meus ignis abest. verbo peccavimus uno! ---  / Quae movet ardores est procul; ardor adest. 
<ov. am.2.16.13>	Non ego, si medius Polluce et Castore ponar, / In caeli sine te parte fuisse velim.
<ov. am.2.16.15>	Solliciti iaceant terraque premantur iniqua, / In longas orbem qui secuere vias! --- 
<ov. am.2.16.17>	Aut iuvenum comites iussissent ire puellas, / Si fuit in longas terra secanda vias!
<ov. am.2.16.19>	Tum mihi, si premerem ventosas horridus Alpes, / Dummodo cum domina, molle fuisset iter.
<ov. am.2.16.21>	Cum domina Libycas ausim perrumpere Syrtes / Et dare non aequis vela ferenda Notis.
<ov. am.2.16.23>	Non quae virgineo portenta sub inguine latrant, / Nec timeam vestros, curva Malea, sinus;
<ov. am.2.16.25>	Non quae submersis ratibus saturata Charybdis / Fundit et effusas ore receptat aquas.
<ov. am.2.16.27>	Quod si Neptuni ventosa potentia vincat, / Et subventuros auferat unda deos,
<ov. am.2.16.29>	Tu nostris niveos umeris inpone lacertos; / Corpore nos facili dulce feremus onus.
<ov. am.2.16.31>	Saepe petens Hero iuvenis transnaverat undas; / Tum quoque transnasset, sed via caeca fuit.
<ov. am.2.16.33>	At sine te, quamvis operosi vitibus agri / Me teneant, quamvis amnibus arva natent,
<ov. am.2.16.35>	Et vocet in rivos currentem rusticus undam, / Frigidaque arboreas mulceat aura comas,
<ov. am.2.16.37>	Non ego Paelignos videor celebrare salubres, / Non ego natalem, rura paterna, locum --- 
<ov. am.2.16.39>	Sed Scythiam Cilicasque feros viridesque Britannos, / Quaeque Prometheo saxa cruore rubent. 
<ov. am.2.16.41>	Ulmus amat vitem, vitis non deserit ulmum; / Separor a domina cur ego saepe mea?
<ov. am.2.16.43>	At mihi te comitem iuraras usque futuram ---  / Per me perque oculos, sidera nostra, tuos!
<ov. am.2.16.45>	Verba puellarum, foliis leviora caducis, / Inrita, qua visum est, ventus et unda ferunt.
<ov. am.2.16.47>	Siqua mei tamen est in te pia cura relicti, / Incipe pollicitis addere facta tuis,
<ov. am.2.16.49>	Parvaque quamprimum rapientibus esseda mannis / Ipsa per admissas concute lora iubas!
<ov. am.2.16.51>	At vos, qua veniet, tumidi, subsidite, montes, / Et faciles curvis vallibus este, viae!
<ov. am.2.17.1>	Siquis erit, qui turpe putet servire puellae, / Illo convincar iudice turpis ego!
<ov. am.2.17.3>	Sim licet infamis, dum me moderatius urat, / Quae Paphon et fluctu pulsa Cythera tenet.
<ov. am.2.17.5>	Atque utinam dominae miti quoque praeda fuissem / Formosae quoniam praeda futurus eram!
<ov. am.2.17.7>	Dat facies animos. facie violenta Corinna est ---  / Me miserum! cur est tam bene nota sibi?
<ov. am.2.17.9>	Scilicet a speculi sumuntur imagine fastus, / Nec nisi conpositam se prius illa videt!
<ov. am.2.17.11>	Non, tibi si facies animum dat et omina regni ---  / O facies oculos nata tenere meos! --- 
<ov. am.2.17.13>	Collatum idcirco tibi me contemnere debes; / Aptari magnis inferiora licet. 
<ov. am.2.17.15>	Traditur et nymphe mortalis amore Calypso / Capta recusantem detinuisse virum.
<ov. am.2.17.17>	Creditur aequoream Pthio Nereida regi, / Egeriam iusto concubuisse Numae,
<ov. am.2.17.19>	Vulcano Venerem, quamvis incude relicta / Turpiter obliquo claudicet ille pede.
<ov. am.2.17.21>	Carminis hoc ipsum genus inpar; sed tamen apte / Iungitur herous cum breviore modo.
<ov. am.2.17.23>	Tu quoque me, mea lux, in quaslibet accipe leges; / Te deceat medio iura dedisse foro.
<ov. am.2.17.25>	Non tibi crimen ero, nec quo laetere remoto; / Non erit hic nobis infitiandus amor.
<ov. am.2.17.27>	Sunt mihi pro magno felicia carmina censu, / Et multae per me nomen habere volunt;
<ov. am.2.17.29>	Novi aliquam, quae se circumferat esse Corinnam. / Ut fiat, quid non illa dedisse velit?
<ov. am.2.17.31>	Sed neque diversi ripa labuntur eadem / Frigidus Eurotas populiferque Padus,
<ov. am.2.17.33>	Nec nisi tu nostris cantabitur ulla libellis; / Ingenio causas tu dabis una meo.
<ov. am.2.18.1>	Carmen ad iratum dum tu perducis Achillen / Primaque iuratis induis arma viris,
<ov. am.2.18.3>	Nos, Macer, ignava Veneris cessamus in umbra, / Et tener ausuros grandia frangit Amor.
<ov. am.2.18.5>	Saepe meae 'tandem' dixi 'discede' puellae ---  / In gremio sedit protinus illa meo.
<ov. am.2.18.7>	Saepe 'pudet!' dixi --- lacrimis vix illa retentis / 'Me miseram! iam te' dixit 'amare pudet?' 
<ov. am.2.18.9>	Inplicuitque suos circum mea colla lacertos / Et, quae me perdunt, oscula mille dedit.
<ov. am.2.18.11>	Vincor, et ingenium sumptis revocatur ab armis, / Resque domi gestas et mea bella cano.
<ov. am.2.18.13>	Sceptra tamen sumpsi, curaque tragoedia nostra / Crevit, et huic operi quamlibet aptus eram.
<ov. am.2.18.15>	Risit Amor pallamque meam pictosque cothurnos / Sceptraque privata tam cito sumpta manu.
<ov. am.2.18.17>	Hinc quoque me dominae numen deduxit iniquae, / Deque cothurnato vate triumphat Amor.
<ov. am.2.18.19>	Quod licet, aut artes teneri profitemur Amoris ---  / Ei mihi, praeceptis urgeor ipse meis! --- 
<ov. am.2.18.21>	Aut, quod Penelopes verbis reddatur Ulixi, / Scribimus et lacrimas, Phylli relicta, tuas,
<ov. am.2.18.23>	Quod Paris et Macareus et quod male gratus Iason / Hippolytique parens Hippolytusque legant,
<ov. am.2.18.25>	Quodque tenens strictum Dido miserabilis ensem / Dicat et Aoniae Lesbis amata lyrae.
<ov. am.2.18.27>	Quam cito de toto rediit meus orbe Sabinus / Scriptaque diversis rettulit ille locis!
<ov. am.2.18.29>	Candida Penelope signum cognovit Ulixis; / Legit ab Hippolyto scripta noverca suo.
<ov. am.2.18.31>	Iam pius Aeneas miserae rescripsit Elissae, / Quodque legat Phyllis, si modo vivit, adest.
<ov. am.2.18.33>	Tristis ad Hypsipylen ab Iasone littera venit; / Det votam Phoebo Lesbis amata lyram. 
<ov. am.2.18.35>	Nec tibi, qua tutum vati, Macer, arma canenti / Aureus in medio Marte tacetur Amor.
<ov. am.2.18.37>	Et Paris est illic et adultera, nobile crimen, / Et comes extincto Laodamia viro.
<ov. am.2.18.39>	Si bene te novi, non bella libentius istis / Dicis, et a vestris in mea castra venis.
<ov. am.2.19.1>	Si tibi non opus est servata, stulte, puella, / At mihi fac serves, quo magis ipse velim!
<ov. am.2.19.3>	Quod licet, ingratum est; quod non licet acrius urit. / Ferreus est, siquis, quod sinit alter, amat
<ov. am.2.19.5>	Speremus pariter, pariter metuamus amantes, / Et faciat voto rara repulsa locum.
<ov. am.2.19.7>	Quo mihi fortunam, quae numquam fallere curet? / Nil ego, quod nullo tempore laedat, amo!
<ov. am.2.19.9>	Viderat hoc in me vitium versuta Corinna, / Quaque capi possem, callida norat opem.
<ov. am.2.19.11>	A, quotiens sani capitis mentita dolores / Cunctantem tardo iussit abire pede!
<ov. am.2.19.13>	A, quotiens finxit culpam, quantumque licebat / Insonti, speciem praebuit esse nocens!
<ov. am.2.19.15>	Sic ubi vexarat tepidosque refoverat ignis, / Rursus erat votis comis et apta meis.
<ov. am.2.19.17>	Quas mihi blanditias, quam dulcia verba parabat / Oscula, di magni, qualia quotque dabat! 
<ov. am.2.19.19>	Tu quoque, quae nostros rapuisti nuper ocellos, / Saepe time simulans, saepe rogata nega;
<ov. am.2.19.21>	Et sine me ante tuos proiectum in limine postis / Longa pruinosa frigora nocte pati.
<ov. am.2.19.23>	Sic mihi durat amor longosque adolescit in annos; / Hoc iuvat; haec animi sunt alimenta mei.
<ov. am.2.19.25>	Pinguis amor nimiumque patens in taedia nobis / Vertitur et, stomacho dulcis ut esca, nocet.
<ov. am.2.19.27>	Si numquam Danaen habuisset aenea turris, / Non esset Danae de Iove facta parens;
<ov. am.2.19.29>	Dum servat Iuno mutatam cornibus Io, / Facta est, quam fuerat, gratior illa Iovi.
<ov. am.2.19.31>	Quod licet et facile est quisquis cupit, arbore frondis / Carpat et e magno flumine potet aquam.
<ov. am.2.19.33>	Siqua volet regnare diu, deludat amantem. / Ei mihi, ne monitis torquear ipse meis!
<ov. am.2.19.35>	Quidlibet eveniat, nocet indulgentia nobis ---  / Quod sequitur, fugio; quod fugit, ipse sequor.
<ov. am.2.19.37>	At tu, formosae nimium secure puellae, / Incipe iam prima claudere nocte forem.
<ov. am.2.19.39>	Incipe, quis totiens furtim tua limina pulset, / Quaerere, quid latrent nocte silente canes,
<ov. am.2.19.41>	Quas ferat et referat sollers ancilla tabellas, / Cur totiens vacuo secubet ipsa toro.
<ov. am.2.19.43>	Mordeat ista tuas aliquando cura medullas, / Daque locum nostris materiamque dolis.
<ov. am.2.19.45>	Ille potest vacuo furari litore harenas, / Uxorem stulti siquis amare potest.
<ov. am.2.19.47>	Iamque ego praemoneo: nisi tu servare puellam / Incipis, incipiet desinere esse mea! 
<ov. am.2.19.49>	Multa diuque tuli; speravi saepe futurum, / Cum bene servasses, ut bene verba darem.
<ov. am.2.19.51>	Lentus es et pateris nulli patienda marito; / At mihi concessi finis amoris erit!
<ov. am.2.19.53>	Scilicet infelix numquam prohibebor adire? / Nox mihi sub nullo vindice semper erit?
<ov. am.2.19.55>	Nil metuam? per nulla traham suspiria somnos? / Nil facies, cur te iure perisse velim?
<ov. am.2.19.57>	Quid mihi cum facili, quid cum lenone marito? / Corrumpit vitio gaudia nostra suo.
<ov. am.2.19.59>	Quin alium, quem tanta iuvat patientia, quaeris? / Me tibi rivalem si iuvat esse, veta!
<ov. am.3.1.1>	Stat vetus et multos incaedua silva per annos; / Credibile est illi numen inesse loco.
<ov. am.3.1.3>	Fons sacer in medio speluncaque pumice pendens, / Et latere ex omni dulce queruntur aves.
<ov. am.3.1.5>	Hic ego dum spatior tectus nemoralibus umbris ---  / Quod mea, quaerebam, Musa moveret opus --- 
<ov. am.3.1.7>	Venit odoratos Elegia nexa capillos, / Et, puto, pes illi longior alter erat.
<ov. am.3.1.9>	Forma decens, vestis tenuissima, vultus amantis, / Et pedibus vitium causa decoris erat.
<ov. am.3.1.11>	Venit et ingenti violenta Tragoedia passu: / Fronte comae torva, palla iacebat humi;
<ov. am.3.1.13>	Laeva manus sceptrum late regale movebat, / Lydius alta pedum vincla cothurnus erat.
<ov. am.3.1.15>	Et prior 'ecquis erit,' dixit, 'tibi finis amandi, / O argumenti lente poeta tui?
<ov. am.3.1.17>	Nequitiam vinosa tuam convivia narrant, / Narrant in multas conpita secta vias.
<ov. am.3.1.19>	Saepe aliquis digito vatem designat euntem, / Atque ait hic, hic est, quem ferus urit Amor!
<ov. am.3.1.21>	Fabula, nec sentis, tota iactaris in urbe, / Dum tua praeterito facta pudore refers. 
<ov. am.3.1.23>	Tempus erat, thyrso pulsum graviore moveri; / Cessatum satis est --- incipe maius opus!
<ov. am.3.1.25>	Materia premis ingenium. cane facta virorum. / haec animo, dices, area facta meo est!
<ov. am.3.1.27>	Quod tenerae cantent, lusit tua Musa, puellae, / Primaque per numeros acta iuventa suos.
<ov. am.3.1.29>	Nunc habeam per te Romana Tragoedia nomen! / Inplebit leges spiritus iste meas.'
<ov. am.3.1.31>	Hactenus, et movit pictis innixa cothurnis / Densum caesarie terque quaterque caput.
<ov. am.3.1.33>	Altera, si memini, limis subrisit ocellis ---  / Fallor, an in dextra myrtea virga fuit?
<ov. am.3.1.35>	'Quid gravibus verbis, animosa Tragoedia,' dixit, / 'Me premis? an numquam non gravis esse potes?
<ov. am.3.1.37>	Inparibus tamen es numeris dignata moveri; / In me pugnasti versibus usa meis.
<ov. am.3.1.39>	Non ego contulerim sublimia carmina nostris; / Obruit exiguas regia vestra fores.
<ov. am.3.1.41>	Sum levis, et mecum levis est, mea cura, Cupido; / Non sum materia fortior ipsa mea.
<ov. am.3.1.43>	Rustica sit sine me lascivi mater Amoris; / Huic ego proveni lena comesque deae.
<ov. am.3.1.45>	Quam tu non poteris duro reserare cothurno, / Haec est blanditiis ianua laxa meis;
<ov. am.3.1.47>	Et tamen emerui plus quam tu posse, ferendo / Multa supercilio non patienda tuo.
<ov. am.3.1.49>	Per me decepto didicit custode Corinna / Liminis adstricti sollicitare fidem,
<ov. am.3.1.51>	Delabique toro tunica velata soluta / Atque inpercussos nocte movere pedes. 
<ov. am.3.1.53>	A quotiens foribus duris infixa pependi, / Non verita a populo praetereunte legi!
<ov. am.3.1.55>	Quin ego me memini, dum custos saevus abiret, / Ancillae miseram delituisse sinu.
<ov. am.3.1.57>	Quid, cum me munus natali mittis, at illa / Rumpit et adposita barbara mersat aqua?
<ov. am.3.1.59>	Prima tuae movi felicia semina mentis; / Munus habes, quod te iam petit ista, meum.'
<ov. am.3.1.61>	Desierat. coepi: 'per vos utramque rogamus, / In vacuas aures verba timentis eant.
<ov. am.3.1.63>	Altera me sceptro decoras altoque cothurno; / Iam nunc contacto magnus in ore sonus.
<ov. am.3.1.65>	Altera das nostro victurum nomen amori ---  / Ergo ades et longis versibus adde brevis!
<ov. am.3.1.67>	Exiguum vati concede, Tragoedia, tempus! / Tu labor aeternus; quod petit illa, breve est.'
<ov. am.3.1.69>	Mota dedit veniam --- teneri properentur Amores, / Dum vacat; a tergo grandius urguet opus!
<ov. am.3.2.1>	'Non ego nobilium sedeo studiosus equorum; / Cui tamen ipsa faves, vincat ut ille, precor.
<ov. am.3.2.3>	Ut loquerer tecum veni, tecumque sederem, / Ne tibi non notus, quem facis, esset amor.
<ov. am.3.2.5>	Tu cursus spectas, ego te; spectemus uterque / Quod iuvat, atque oculos pascat uterque suos.
<ov. am.3.2.7>	O, cuicumque faves, felix agitator equorum! / Ergo illi curae contigit esse tuae? 
<ov. am.3.2.9>	Hoc mihi contingat, sacro de carcere missis / Insistam forti mente vehendus equis,
<ov. am.3.2.11>	Et modo lora dabo, modo verbere terga notabo, / Nunc stringam metas interiore rota.
<ov. am.3.2.13>	Si mihi currenti fueris conspecta, morabor, / Deque meis manibus lora remissa fluent.
<ov. am.3.2.15>	At quam paene Pelops Pisaea concidit hasta, / Dum spectat vultus, Hippodamia, tuos!
<ov. am.3.2.17>	Nempe favore suae vicit tamen ille puellae. / Vincamus dominae quisque favore suae!
<ov. am.3.2.19>	Quid frustra refugis? cogit nos linea iungi. / Haec in lege loci commoda circus habet --- 
<ov. am.3.2.21>	Tu tamen a dextra, quicumque es, parce puellae; / Contactu lateris laeditur ista tui.
<ov. am.3.2.23>	Tu quoque, qui spectas post nos, tua contrahe crura, / Si pudor est, rigido nec preme terga genu!
<ov. am.3.2.25>	Sed nimium demissa iacent tibi pallia terra. / Collige --- vel digitis en ego tollo meis!
<ov. am.3.2.27>	Invida vestis eras, quae tam bona crura tegebas; / Quoque magis spectes --- invida vestis eras!
<ov. am.3.2.29>	Talia Milanion Atalantes crura fugacis / Optavit manibus sustinuisse suis.
<ov. am.3.2.31>	Talia pinguntur succinctae crura Dianae / Cum sequitur fortes, fortior ipsa, feras.
<ov. am.3.2.33>	His ego non visis arsi; quid fiet ab ipsis? / In flammam flammas, in mare fundis aquas.
<ov. am.3.2.35>	Suspicor ex istis et cetera posse placere, / Quae bene sub tenui condita veste latent. 
<ov. am.3.2.37>	Vis tamen interea faciles arcessere ventos? / Quos faciet nostra mota tabella manu.
<ov. am.3.2.39>	An magis hic meus est animi, non aeris aestus, / Captaque femineus pectora torret amor?
<ov. am.3.2.41>	Dum loquor, alba levi sparsa est tibi pulvere vestis. / Sordide de niveo corpore pulvis abi!
<ov. am.3.2.43>	Sed iam pompa venit --- linguis animisque favete! / Tempus adest plausus --- aurea pompa venit.
<ov. am.3.2.45>	Prima loco fertur passis Victoria pinnis ---  / Huc ades et meus hic fac, dea, vincat amor!
<ov. am.3.2.47>	Plaudite Neptuno, nimium qui creditis undis! / Nil mihi cum pelago; me mea terra capit.
<ov. am.3.2.49>	Plaude tuo Marti, miles! nos odimus arma; / Pax iuvat et media pace repertus amor.
<ov. am.3.2.51>	Auguribus Phoebus, Phoebe venantibus adsit! / Artifices in te verte, Minerva, manus!
<ov. am.3.2.53>	Ruricolae, Cereri teneroque adsurgite Baccho! / Pollucem pugiles, Castora placet eques!
<ov. am.3.2.55>	Nos tibi, blanda Venus, puerisque potentibus arcu / Plaudimus; inceptis adnue, diva, meis
<ov. am.3.2.57>	Daque novae mentem dominae! patiatur amari! / Adnuit et motu signa secunda dedit.
<ov. am.3.2.59>	Quod dea promisit, promittas ipsa, rogamus; / Pace loquar Veneris, tu dea maior eris.
<ov. am.3.2.61>	Per tibi tot iuro testes pompamque deorum, / Te dominam nobis tempus in omne peti! 
<ov. am.3.2.63>	Sed pendent tibi crura. potes, si forte iuvabit, / Cancellis primos inseruisse pedes.
<ov. am.3.2.65>	Maxima iam vacuo praetor spectacula circo / Quadriiugos aequo carcere misit equos.
<ov. am.3.2.67>	Cui studeas, video. vincet, cuicumque favebis. / Quid cupias, ipsi scire videntur equi.
<ov. am.3.2.69>	Me miserum, metam spatioso circuit orbe! / Quid facis? admoto proxumus axe subit.
<ov. am.3.2.71>	Quid facis, infelix? perdis bona vota puellae. / Tende, precor, valida lora sinistra manu!
<ov. am.3.2.73>	Favimus ignavo --- sed enim revocate, Quirites, / Et date iactatis undique signa togis!
<ov. am.3.2.75>	En, revocant! --- ac ne turbet toga mota capillos, / In nostros abdas te licet usque sinus.
<ov. am.3.2.77>	Iamque patent iterum reserato carcere postes; / Evolat admissis discolor agmen equis.
<ov. am.3.2.79>	Nunc saltem supera spatioque insurge patenti! / Sint mea, sint dominae fac rata vota meae!
<ov. am.3.2.81>	Sunt dominae rata vota meae, mea vota supersunt. / Ille tenet palmam; palma petenda mea est.'
<ov. am.3.2.83>	Risit, et argutis quiddam promisit ocellis. / 'Hoc satis est, alio cetera redde loco!' 
<ov. am.3.3.1>	Esse deos, i, crede --- fidem iurata fefellit, / Et facies illi, quae fuit ante, manet!
<ov. am.3.3.3>	Quam longos habuit nondum periura capillos, / Tam longos, postquam numina laesit, habet.
<ov. am.3.3.5>	Candida candorem roseo suffusa rubore / Ante fuit --- niveo lucet in ore rubor.
<ov. am.3.3.7>	Pes erat exiguus --- pedis est artissima forma. / Longa decensque fuit --- longa decensque manet.
<ov. am.3.3.9>	Argutos habuit --- radiant ut sidus ocelli, / Per quos mentita est perfida saepe mihi.
<ov. am.3.3.11>	Scilicet aeterni falsum iurare puellis / Di quoque concedunt, formaque numen habet.
<ov. am.3.3.13>	Perque suos illam nuper iurasse recordor / Perque meos oculos: en doluere mei!
<ov. am.3.3.15>	Dicite, di, si vos inpune fefellerat illa, / Alterius meriti cur ego damna tuli?
<ov. am.3.3.17>	An non invidiae vobis Cepheia virgo est, / Pro male formosa iussa parente mori?
<ov. am.3.3.19>	Non satis est, quod vos habui sine pondere testis, / Et mecum lusos ridet inulta deos?
<ov. am.3.3.21>	Ut sua per nostram redimat periuria poenam, / Victima deceptus decipientis ero?
<ov. am.3.3.23>	Aut sine re nomen deus est frustraque timetur / Et stulta populos credulitate movet;
<ov. am.3.3.25>	Aut, siquis deus est, teneras amat ille puellas / Et nimium solas omnia posse iubet. 
<ov. am.3.3.27>	Nobis fatifero Mavors accingitur ense; / Nos petit invicta Palladis hasta manu.
<ov. am.3.3.29>	Nobis flexibiles curvantur Apollinis arcus; / In nos alta Iovis dextera fulmen habet.
<ov. am.3.3.31>	Formosas superi metuunt offendere laesi / Atque ultro, quae se non timuere, timent.
<ov. am.3.3.33>	Et quisquam pia tura focis inponere curat? / Certe plus animi debet inesse viris!
<ov. am.3.3.35>	Iuppiter igne suo lucos iaculatur et arces / Missaque periuras tela ferire vetat.
<ov. am.3.3.37>	Tot meruere peti --- Semele miserabilis arsit! / Officio est illi poena reperta suo;
<ov. am.3.3.39>	At si venturo se subduxisset amanti, / Non pater in Baccho matris haberet opus.
<ov. am.3.3.41>	Quid queror et toto facio convicia caelo? / Di quoque habent oculos, di quoque pectus habent!
<ov. am.3.3.43>	Si deus ipse forem, numen sine fraude liceret / Femina mendaci falleret ore meum;
<ov. am.3.3.45>	Ipse ego iurarem verum iurare puellas / Et non de tetricis dicerer esse deus.
<ov. am.3.3.47>	Tu tamen illorum moderatius utere dono ---  / Aut oculis certe parce, puella, meis!
<ov. am.3.4.1>	Dure vir, inposito tenerae custode puellae / Nil agis; ingenio est quaeque tuenda suo. 
<ov. am.3.4.3>	Siqua metu dempto casta est, ea denique casta est; / Quae, quia non liceat, non facit, illa facit!
<ov. am.3.4.5>	Ut iam servaris bene corpus, adultera mens est; / Nec custodiri, ne velit, ulla potest.
<ov. am.3.4.7>	Nec corpus servare potes, licet omnia claudas; / Omnibus exclusis intus adulter erit.
<ov. am.3.4.9>	Cui peccare licet, peccat minus; ipsa potestas / Semina nequitiae languidiora facit.
<ov. am.3.4.11>	Desine, crede mihi, vitia inritare vetando; / Obsequio vinces aptius illa tuo.
<ov. am.3.4.13>	Vidi ego nuper equum contra sua vincla tenacem / Ore reluctanti fulminis ire modo;
<ov. am.3.4.15>	Constitit ut primum concessas sensit habenas / Frenaque in effusa laxa iacere iuba!
<ov. am.3.4.17>	Nitimur in vetitum semper cupimusque negata; / Sic interdictis imminet aeger aquis.
<ov. am.3.4.19>	Centum fronte oculos, centum cervice gerebat / Argus --- et hos unus saepe fefellit Amor;
<ov. am.3.4.21>	In thalamum Danae ferro saxoque perennem / Quae fuerat virgo tradita, mater erat;
<ov. am.3.4.23>	Penelope mansit, quamvis custode carebat, / Inter tot iuvenes intemerata procos.
<ov. am.3.4.25>	Quidquid servatur cupimus magis, ipsaque furem / Cura vocat; pauci, quod sinit alter, amant.
<ov. am.3.4.27>	Nec facie placet illa sua, sed amore mariti; / Nescio quid, quod te ceperit, esse putant.
<ov. am.3.4.29>	Non proba fit, quam vir servat, sed adultera cara; / Ipse timor pretium corpore maius habet.
<ov. am.3.4.31>	Indignere licet, iuvat inconcessa voluptas; / Sola placet, 'timeo!' dicere siqua potest. 
<ov. am.3.4.33>	Nec tamen ingenuam ius est servare puellam ---  / Hic metus externae corpora gentis agat!
<ov. am.3.4.35>	Scilicet ut possit custos 'ego' dicere 'feci,' / In laudem servi casta sit illa tui?
<ov. am.3.4.37>	Rusticus est nimium, quem laedit adultera coniunx, / Et notos mores non satis urbis habet
<ov. am.3.4.39>	In qua Martigenae non sunt sine crimine nati / Romulus Iliades Iliadesque Remus.
<ov. am.3.4.41>	Quo tibi formosam, si non nisi casta placebat? / Non possunt ullis ista coire modis.
<ov. am.3.4.43>	Si sapis, indulge dominae vultusque severos / Exue, nec rigidi iura tuere viri,
<ov. am.3.4.45>	Et cole quos dederit --- multos dabit --- uxor amicos. / Gratia sic minimo magna labore venit;
<ov. am.3.4.47>	Sic poteris iuvenum convivia semper inire / Et, quae non dederis, multa videre domi.
<ov. am.3.5.1>	'Nox erat, et somnus lassos submisit ocellos; / Terruerunt animum talia visa meum:
<ov. am.3.5.3>	Colle sub aprico creberrimus ilice lucus / Stabat, et in ramis multa latebat avis.
<ov. am.3.5.5>	Area gramineo suberat viridissima prato, / Umida de guttis lene sonantis aquae.
<ov. am.3.5.7>	Ipse sub arboreis vitabam frondibus aestum ---  / Fronde sub arborea sed tamen aestus erat ---  
<ov. am.3.5.9>	Ecce! petens variis inmixtas floribus herbas / Constitit ante oculos candida vacca meos,
<ov. am.3.5.11>	Candidior nivibus, tunc cum cecidere recentes, / In liquidas nondum quas mora vertit aquas;
<ov. am.3.5.13>	Candidior, quod adhuc spumis stridentibus albet / Et modo siccatam, lacte, reliquit ovem.
<ov. am.3.5.15>	Taurus erat comes huic, feliciter ille maritus, / Cumque sua teneram coniuge pressit humum.
<ov. am.3.5.17>	Dum iacet et lente revocatas ruminat herbas / Atque iterum pasto pascitur ante cibo,
<ov. am.3.5.19>	Visus erat, somno vires adimente ferendi, / Cornigerum terra deposuisse caput.
<ov. am.3.5.21>	Huc levibus cornix pinnis delapsa per auras / Venit et in viridi garrula sedit humo,
<ov. am.3.5.23>	Terque bovis niveae petulanti pectora rostro / Fodit et albentis abstulit ore iubas.
<ov. am.3.5.25>	Illa locum taurumque diu cunctata relinquit ---  / Sed niger in vaccae pectore livor erat;
<ov. am.3.5.27>	Utque procul vidit carpentes pabula tauros ---  / Carpebant tauri pabula laeta procul --- 
<ov. am.3.5.29>	Illuc se rapuit gregibusque inmiscuit illis / Et petiit herbae fertilioris humum.
<ov. am.3.5.31>	Dic age, nocturnae, quicumque es, imaginis augur, / Siquid habent veri, visa quid ista ferant.'
<ov. am.3.5.33>	Sic ego; nocturnae sic dixit imaginis augur, / Expendens animo singula dicta suo:
<ov. am.3.5.35>	'Quem tu mobilibus foliis vitare volebas, / Sed male vitabas, aestus amoris erat. 
<ov. am.3.5.37>	Vacca puella tua est --- aptus color ille puellae; / Tu vir et in vacca conpare taurus eras.
<ov. am.3.5.39>	Pectora quod rostro cornix fodiebat acuto, / Ingenium dominae lena movebat anus.
<ov. am.3.5.41>	Quod cunctata diu taurum sua vacca reliquit, / Frigidus in viduo destituere toro.
<ov. am.3.5.43>	Livor et adverso maculae sub pectore nigrae / Pectus adulterii labe carere negant.'
<ov. am.3.5.45>	Dixerat interpres. gelido mihi sanguis ab ore / Fugit, et ante oculos nox stetit alta meos.
<ov. am.3.6.1>	Amnis harundinibus limosas obsite ripas, / Ad dominam propero --- siste parumper aquas!
<ov. am.3.6.3>	Nec tibi sunt pontes nec quae sine remigis ictu / Concava traiecto cumba rudente vehat.
<ov. am.3.6.5>	Parvus eras, memini, nec te transire refugi, / Summaque vix talos contigit unda meos.
<ov. am.3.6.7>	Nunc ruis adposito nivibus de monte solutis / Et turpi crassas gurgite volvis aquas.
<ov. am.3.6.9>	Quid properasse iuvat, quid parca dedisse quieti / Tempora, quid nocti conseruisse diem,
<ov. am.3.6.11>	Si tamen hic standum est, si non datur artibus ullis / Ulterior nostro ripa premenda pedi?
<ov. am.3.6.13>	Nunc ego, quas habuit pinnas Danaeius heros, / Terribili densum cum tulit angue caput, 
<ov. am.3.6.15>	Nunc opto currum, de quo Cerealia primum / Semina venerunt in rude missa solum.
<ov. am.3.6.17>	Prodigiosa loquor veterum mendacia vatum; / Nec tulit haec umquam nec feret ulla dies.
<ov. am.3.6.19>	Tu potius, ripis effuse capacibus amnis ---  / Sic aeternus eas --- labere fine tuo!
<ov. am.3.6.21>	Non eris invidiae, torrens, mihi crede, ferendae, / Si dicar per te forte retentus amans.
<ov. am.3.6.23>	Flumina deberent iuvenes in amore iuvare; / Flumina senserunt ipsa, quid esset amor.
<ov. am.3.6.25>	Inachus in Melie Bithynide pallidus isse / Dicitur et gelidis incaluisse vadis.
<ov. am.3.6.27>	Nondum Troia fuit lustris obsessa duobus, / Cum rapuit vultus, Xanthe, Neaera tuos.
<ov. am.3.6.29>	Quid? non Alpheon diversis currere terris / Virginis Arcadiae certus adegit amor?
<ov. am.3.6.31>	Te quoque promissam Xutho, Penee, Creusam / Pthiotum terris occuluisse ferunt.
<ov. am.3.6.33>	Quid referam Asopon, quem cepit Martia Thebe, / Natarum Thebe quinque futura parens?
<ov. am.3.6.35>	Cornua si tua nunc ubi sint, Acheloe, requiram, / Herculis irata fracta querere manu;
<ov. am.3.6.37>	Nec tanti Calydon nec tota Aetolia tanti, / Una tamen tanti Deianira fuit.
<ov. am.3.6.39>	Ille fluens dives septena per ostia Nilus, / Qui patriam tantae tam bene celat aquae,
<ov. am.3.6.41>	Fertur in Euanthe collectam Asopide flammam / Vincere gurgitibus non potuisse suis.
<ov. am.3.6.43>	Siccus ut amplecti Salmonida posset Enipeus, / Cedere iussit aquam; iussa recessit aqua. 
<ov. am.3.6.45>	Nec te praetereo, qui per cava saxa volutans / Tiburis Argei pomifera arva rigas,
<ov. am.3.6.47>	Ilia cui placuit, quamvis erat horrida cultu, / Ungue notata comas, ungue notata genas.
<ov. am.3.6.49>	Illa gemens patruique nefas delictaque Martis / Errabat nudo per loca sola pede.
<ov. am.3.6.51>	Hanc Anien rapidis animosus vidit ab undis / Raucaque de mediis sustulit ora vadis
<ov. am.3.6.53>	Atque ita 'quid nostras' dixit 'teris anxia ripas, / Ilia, ab Idaeo Laumedonte genus?
<ov. am.3.6.55>	Quo cultus abiere tui? quid sola vagaris, / Vitta nec evinctas inpedit alba comas?
<ov. am.3.6.57>	Quid fles et madidos lacrimis corrumpis ocellos / Pectoraque insana plangis aperta manu?
<ov. am.3.6.59>	Ille habet et silices et vivum in pectore ferrum, / Qui tenero lacrimas lentus in ore videt.
<ov. am.3.6.61>	Ilia, pone metus! tibi regia nostra patebit, / Teque colent amnes. Ilia, pone metus!
<ov. am.3.6.63>	Tu centum aut plures inter dominabere nymphas; / Nam centum aut plures flumina nostra tenent.
<ov. am.3.6.65>	Ne me sperne, precor, tantum, Troiana propago; / Munera promissis uberiora feres.'
<ov. am.3.6.67>	Dixerat. illa oculos in humum deiecta modestos / Spargebat teneros flebilis imbre sinus.
<ov. am.3.6.69>	Ter molita fugam ter ad altas restitit undas, / Currendi vires eripiente metu.
<ov. am.3.6.71>	Sera tamen scindens inimico pollice crinem / Edidit indignos ore tremente sonos: 
<ov. am.3.6.73>	'O utinam mea lecta forent patrioque sepulcro / Condita, cum poterant virginis ossa legi!
<ov. am.3.6.75>	Cur, modo Vestalis, taedas invitor ad ullas / Turpis et Iliacis infitianda focis?
<ov. am.3.6.77>	Quid moror et digitis designor adultera vulgi? / Desint famosus quae notet ora pudor!'
<ov. am.3.6.79>	Hactenus, et vestem tumidis praetendit ocellis / Atque ita se in rapidas perdita misit aquas.
<ov. am.3.6.81>	Supposuisse manus ad pectora lubricus amnis / Dicitur et socii iura dedisse tori.
<ov. am.3.6.83>	Te quoque credibile est aliqua caluisse puella; / Sed nemora et silvae crimina vestra tegunt.
<ov. am.3.6.85>	Dum loquor, increvit latis spatiosior undis, / Nec capit admissas alveus altus aquas.
<ov. am.3.6.87>	Quid mecum, furiose, tibi? quid mutua differs / Gaudia? quid coeptum, rustice, rumpis iter?
<ov. am.3.6.89>	Quid? si legitimum flueres, si nobile flumen, / Si tibi per terras maxima fama foret --- 
<ov. am.3.6.91>	Nomen habes nullum, rivis collecte caducis, / Nec tibi sunt fontes nec tibi certa domus!
<ov. am.3.6.93>	Fontis habes instar pluviamque nivesque solutas, / Quas tibi divitias pigra ministrat hiemps;
<ov. am.3.6.95>	Aut lutulentus agis brumali tempore cursus, / Aut premis arentem pulverulentus humum.
<ov. am.3.6.97>	Quis te tum potuit sitiens haurire viator? / Quis dixit grata voce 'perennis eas'? 
<ov. am.3.6.99>	Damnosus pecori curris, damnosior agris. / Forsitan haec alios; me mea damna movent.
<ov. am.3.6.101>	Huic ego, vae! demens narrabam fluminum amores! / Iactasse indigne nomina tanta pudet.
<ov. am.3.6.103>	Nescio quem hunc spectans Acheloon et Inachon amnem / Et potui nomen, Nile, referre tuum!
<ov. am.3.6.105>	At tibi pro meritis, opto, non candide torrens, / Sint rapidi soles siccaque semper hiemps!
<ov. am.3.7.1>	At non formosa est, at non bene culta puella, / At, puto, non votis saepe petita meis!
<ov. am.3.7.3>	Hanc tamen in nullos tenui male languidus usus, / Sed iacui pigro crimen onusque toro;
<ov. am.3.7.5>	Nec potui cupiens, pariter cupiente puella, / Inguinis effeti parte iuvante frui.
<ov. am.3.7.7>	Illa quidem nostro subiecit eburnea collo / Bracchia Sithonia candidiora nive,
<ov. am.3.7.9>	Osculaque inseruit cupida luctantia lingua / Lascivum femori supposuitque femur,
<ov. am.3.7.11>	Et mihi blanditias dixit dominumque vocavit, / Et quae praeterea publica verba iuvant.
<ov. am.3.7.13>	Tacta tamen veluti gelida mea membra cicuta / Segnia propositum destituere meum;
<ov. am.3.7.15>	Truncus iners iacui, species et inutile pondus, / Et non exactum, corpus an umbra forem.
<ov. am.3.7.17>	Quae mihi ventura est, siquidem ventura, senectus, / Cum desit numeris ipsa iuventa suis? 
<ov. am.3.7.19>	A, pudet annorum: quo me iuvenemque virumque? / Nec iuvenem nec me sensit amica virum!
<ov. am.3.7.21>	Sic flammas aditura pias aeterna sacerdos / Surgit et a caro fratre verenda soror.
<ov. am.3.7.23>	At nuper bis flava Chlide, ter candida Pitho, / Ter Libas officio continuata meo est;
<ov. am.3.7.25>	Exigere a nobis angusta nocte Corinnam / Me memini numeros sustinuisse novem.
<ov. am.3.7.27>	Num mea Thessalico languent devota veneno / Corpora? num misero carmen et herba nocent,
<ov. am.3.7.29>	Sagave poenicea defixit nomina cera / Et medium tenuis in iecur egit acus?
<ov. am.3.7.31>	Carmine laesa Ceres sterilem vanescit in herbam, / Deficiunt laesi carmine fontis aquae,
<ov. am.3.7.33>	Ilicibus glandes cantataque vitibus uva / Decidit, et nullo poma movente fluunt.
<ov. am.3.7.35>	Quid vetat et nervos magicas torpere per artes? / Forsitan inpatiens fit latus inde meum.
<ov. am.3.7.37>	Huc pudor accessit: facti pudor ipse nocebat; / Ille fuit vitii causa secunda mei.
<ov. am.3.7.39>	At qualem vidi tantum tetigique puellam! / Sic etiam tunica tangitur illa sua.
<ov. am.3.7.41>	Illius ad tactum Pylius iuvenescere possit / Tithonosque annis fortior esse suis.
<ov. am.3.7.43>	Haec mihi contigerat; sed vir non contigit illi. / Quas nunc concipiam per nova vota preces?
<ov. am.3.7.45>	Credo etiam magnos, quo sum tam turpiter usus, / Muneris oblati paenituisse deos.
<ov. am.3.7.47>	Optabam certe recipi --- sum nempe receptus; / Oscula ferre --- tuli; proximus esse --- fui. 
<ov. am.3.7.49>	Quo mihi fortunae tantum? quo regna sine usu? / Quid, nisi possedi dives avarus opes?
<ov. am.3.7.51>	Sic aret mediis taciti vulgator in undis / Pomaque, quae nullo tempore tangat, habet.
<ov. am.3.7.53>	A tenera quisquam sic surgit mane puella, / Protinus ut sanctos possit adire deos?
<ov. am.3.7.55>	Sed, puto, non blande, non optima perdidit in me / Oscula; non omni sollicitavit ope!
<ov. am.3.7.57>	Illa graves potuit quercus adamantaque durum / Surdaque blanditiis saxa movere suis.
<ov. am.3.7.59>	Digna movere fuit certe vivosque virosque; / Sed neque tum vixi nec vir, ut ante, fui.
<ov. am.3.7.61>	Quid iuvet, ad surdas si cantet Phemius aures? / Quid miserum Thamyran picta tabella iuvat?
<ov. am.3.7.63>	At quae non tacita formavi gaudia mente! / Quos ego non finxi disposuique modos!
<ov. am.3.7.65>	Nostra tamen iacuere velut praemortua membra / Turpiter hesterna languidiora rosa --- 
<ov. am.3.7.67>	Quae nunc, ecce, vigent intempestiva valentque, / Nunc opus exposcunt militiamque suam.
<ov. am.3.7.69>	Quin istic pudibunda iaces, pars pessima nostri? / Sic sum pollicitis captus et ante tuis.
<ov. am.3.7.71>	Tu dominum fallis; per te deprensus inermis / Tristia cum magno damna pudore tuli.
<ov. am.3.7.73>	Hanc etiam non est mea dedignata puella / Molliter admota sollicitare manu;
<ov. am.3.7.75>	Sed postquam nullas consurgere posse per artes / Inmemoremque sui procubuisse videt,
<ov. am.3.7.77>	'Quid me ludis?' ait, 'quis te, male sane, iubebat / Invitum nostro ponere membra toro? 
<ov. am.3.7.79>	Aut te traiectis Aeaea venefica lanis / Devovet, aut alio lassus amore venis.'
<ov. am.3.7.81>	Nec mora, desiluit tunica velata soluta ---  / Et decuit nudos proripuisse pedes! --- 
<ov. am.3.7.83>	Neve suae possent intactam scire ministrae, / Dedecus hoc sumpta dissimulavit aqua.
<ov. am.3.8.1>	Et quisquam ingenuas etiamnunc suspicit artes, / Aut tenerum dotes carmen habere putat?
<ov. am.3.8.3>	Ingenium quondam fuerat pretiosius auro; / At nunc barbaria est grandis, habere nihil.
<ov. am.3.8.5>	Cum pulchrae dominae nostri placuere libelli, / Quo licuit libris, non licet ire mihi;
<ov. am.3.8.7>	Cum bene laudavit, laudato ianua clausa est. / Turpiter huc illuc ingeniosus eo.
<ov. am.3.8.9>	Ecce, recens dives parto per vulnera censu / Praefertur nobis sanguine pastus eques!
<ov. am.3.8.11>	Hunc potes amplecti formosis, vita, lacertis? / Huius in amplexu, vita, iacere potes?
<ov. am.3.8.13>	Si nescis, caput hoc galeam portare solebat; / Ense latus cinctum, quod tibi servit, erat; 
<ov. am.3.8.15>	Laeva manus, cui nunc serum male convenit aurum, / Scuta tulit; dextram tange --- cruenta fuit!
<ov. am.3.8.17>	Qua periit aliquis, potes hanc contingere dextram? / Heu, ubi mollities pectoris illa tui?
<ov. am.3.8.19>	Cerne cicatrices, veteris vestigia pugnae ---  / Quaesitum est illi corpore, quidquid habet.
<ov. am.3.8.21>	Forsitan et, quotiens hominem iugulaverit, ille / Indicet! hoc fassas tangis, avara, manus?
<ov. am.3.8.23>	Ille ego Musarum purus Phoebique sacerdos / Ad rigidas canto carmen inane fores?
<ov. am.3.8.25>	Discite, qui sapitis, non quae nos scimus inertes, / Sed trepidas acies et fera castra sequi
<ov. am.3.8.27>	Proque bono versu primum deducite pilum! / Nox tibi, si belles, possit, Homere, dari.
<ov. am.3.8.29>	Iuppiter, admonitus nihil esse potentius auro, / Corruptae pretium virginis ipse fuit.
<ov. am.3.8.31>	Dum merces aberat, durus pater, ipsa severa, / Aerati postes, ferrea turris erat;
<ov. am.3.8.33>	Sed postquam sapiens in munere venit adulter, / Praebuit ipsa sinus et dare iussa dedit.
<ov. am.3.8.35>	At cum regna senex caeli Saturnus haberet, / Omne lucrum tenebris alta premebat humus.
<ov. am.3.8.37>	Aeraque et argentum cumque auro pondera ferri / Manibus admorat, nullaque massa fuit.
<ov. am.3.8.39>	At meliora dabat --- curvo sine vomere fruges / Pomaque et in quercu mella reperta cava. 
<ov. am.3.8.41>	Nec valido quisquam terram scindebat aratro, / Signabat nullo limite mensor humum,
<ov. am.3.8.43>	Non freta demisso verrebant eruta remo; / Ultima mortali tum via litus erat.
<ov. am.3.8.45>	Contra te sollers, hominum natura, fuisti / Et nimium damnis ingeniosa tuis.
<ov. am.3.8.47>	Quo tibi, turritis incingere moenibus urbes? / Quo tibi, discordes addere in arma manus?
<ov. am.3.8.49>	Quid tibi cum pelago --- terra contenta fuisses! / Cur non et caelum, tertia regna, petis?
<ov. am.3.8.51>	Qua licet, adfectas caelum quoque --- templa Quirinus, / Liber et Alcides et modo Caesar habent.
<ov. am.3.8.53>	Eruimus terra solidum pro frugibus aurum. / Possidet inventas sanguine miles opes.
<ov. am.3.8.55>	Curia pauperibus clausa est --- dat census honores; / Inde gravis iudex, inde severus eques!
<ov. am.3.8.57>	Omnia possideant; illis Campusque forumque / Serviat, hi pacem crudaque bella gerant --- 
<ov. am.3.8.59>	Tantum ne nostros avidi liceantur amores, / Et --- satis est --- aliquid pauperis esse sinant!
<ov. am.3.8.61>	At nunc, exaequet tetricas licet illa Sabinas, / Imperat ut captae qui dare multa potest;
<ov. am.3.8.63>	Me prohibet custos, in me timet illa maritum. / Si dederim, tota cedet uterque domo!
<ov. am.3.8.65>	O si neclecti quisquam deus ultor amantis / Tam male quaesitas pulvere mutet opes! 
<ov. am.3.9.1>	Memnona si mater, mater ploravit Achillem, / Et tangunt magnas tristia fata deas,
<ov. am.3.9.3>	Flebilis indignos, Elegia, solve capillos! / A, nimis ex vero nunc tibi nomen erit! --- 
<ov. am.3.9.5>	Ille tui vates operis, tua fama, Tibullus / Ardet in extructo, corpus inane, rogo.
<ov. am.3.9.7>	Ecce, puer Veneris fert eversamque pharetram / Et fractos arcus et sine luce facem;
<ov. am.3.9.9>	Adspice, demissis ut eat miserabilis alis / Pectoraque infesta tundat aperta manu!
<ov. am.3.9.11>	Excipiunt lacrimas sparsi per colla capilli, / Oraque singultu concutiente sonant.
<ov. am.3.9.13>	Fratris in Aeneae sic illum funere dicunt / Egressum tectis, pulcher Iule, tuis;
<ov. am.3.9.15>	Nec minus est confusa Venus moriente Tibullo, / Quam iuveni rupit cum ferus inguen aper.
<ov. am.3.9.17>	At sacri vates et divum cura vocamur; / Sunt etiam qui nos numen habere putent.
<ov. am.3.9.19>	Scilicet omne sacrum mors inportuna profanat, / Omnibus obscuras inicit illa manus!
<ov. am.3.9.21>	Quid pater Ismario, quid mater profuit Orpheo? / Carmine quid victas obstipuisse feras?
<ov. am.3.9.23>	Et Linon in silvis idem pater 'aelinon!' altis / Dicitur invita concinuisse lyra.
<ov. am.3.9.25>	Adice Maeoniden, a quo ceu fonte perenni / Vatum Pieriis ora rigantur aquis ---  
<ov. am.3.9.27>	Hunc quoque summa dies nigro submersit Averno. / Defugiunt avidos carmina sola rogos;
<ov. am.3.9.29>	Durant, vatis opus, Troiani fama laboris / Tardaque nocturno tela retexta dolo.
<ov. am.3.9.31>	Sic Nemesis longum, sic Delia nomen habebunt, / Altera cura recens, altera primus amor.
<ov. am.3.9.33>	Quid vos sacra iuvant? quid nunc Aegyptia prosunt / Sistra? quid in vacuo secubuisse toro?
<ov. am.3.9.35>	Cum rapiunt mala fata bonos --- ignoscite fasso! ---  / Sollicitor nullos esse putare deos.
<ov. am.3.9.37>	Vive pius --- moriere; pius cole sacra --- colentem / Mors gravis a templis in cava busta trahet;
<ov. am.3.9.39>	Carminibus confide bonis --- iacet, ecce, Tibullus: / Vix manet e toto, parva quod urna capit!
<ov. am.3.9.41>	Tene, sacer vates, flammae rapuere rogales / Pectoribus pasci nec timuere tuis?
<ov. am.3.9.43>	Aurea sanctorum potuissent templa deorum / Urere, quae tantum sustinuere nefas!
<ov. am.3.9.45>	Avertit vultus, Erycis quae possidet arces; / Sunt quoque, qui lacrimas continuisse negant.
<ov. am.3.9.47>	Sed tamen hoc melius, quam si Phaeacia tellus / Ignotum vili supposuisset humo.
<ov. am.3.9.49>	Hinc certe madidos fugientis pressit ocellos / Mater et in cineres ultima dona tulit;
<ov. am.3.9.51>	Hinc soror in partem misera cum matre doloris / Venit inornatas dilaniata comas, 
<ov. am.3.9.53>	Cumque tuis sua iunxerunt Nemesisque priorque / Oscula nec solos destituere rogos.
<ov. am.3.9.55>	Delia discedens 'felicius' inquit 'amata / Sum tibi; vixisti, dum tuus ignis eram.'
<ov. am.3.9.57>	Cui Nemesis 'quid' ait 'tibi sunt mea damna dolori? / Me tenuit moriens deficiente manu.'
<ov. am.3.9.59>	Si tamen e nobis aliquid nisi nomen et umbra / Restat, in Elysia valle Tibullus erit.
<ov. am.3.9.61>	Obvius huic venias hedera iuvenalia cinctus / Tempora cum Calvo, docte Catulle, tuo;
<ov. am.3.9.63>	Tu quoque, si falsum est temerati crimen amici, / Sanguinis atque animae prodige Galle tuae.
<ov. am.3.9.65>	His comes umbra tua est; siqua est modo corporis umbra, / Auxisti numeros, culte Tibulle, pios.
<ov. am.3.9.67>	Ossa quieta, precor, tuta requiescite in urna, / Et sit humus cineri non onerosa tuo!
<ov. am.3.10.1>	Annua venerunt Cerealis tempora sacri; / Secubat in vacuo sola puella toro.
<ov. am.3.10.3>	Flava Ceres, tenues spicis redimita capillos, / Cur inhibes sacris commoda nostra tuis?
<ov. am.3.10.5>	Te, dea, munificam gentes, ubi quaeque, loquuntur, / Nec minus humanis invidet ulla bonis.
<ov. am.3.10.7>	Ante nec hirsuti torrebant farra coloni, / Nec notum terris area nomen erat, 
<ov. am.3.10.9>	Sed glandem quercus, oracula prima, ferebant; / Haec erat et teneri caespitis herba cibus.
<ov. am.3.10.11>	Prima Ceres docuit turgescere semen in agris / Falce coloratas subsecuitque comas;
<ov. am.3.10.13>	Prima iugis tauros supponere colla coegit, / Et veterem curvo dente revellit humum.
<ov. am.3.10.15>	Hanc quisquam lacrimis laetari credit amantum / Et bene tormentis secubituque coli?
<ov. am.3.10.17>	Nec tamen est, quamvis agros amet illa feraces, / Rustica nec viduum pectus amoris habet.
<ov. am.3.10.19>	Cretes erunt testes --- nec fingunt omnia Cretes. / Crete nutrito terra superba Iove.
<ov. am.3.10.21>	Illic, sideream mundi qui temperat arcem, / Exiguus tenero lac bibit ore puer.
<ov. am.3.10.23>	Magna fides testi: testis laudatur alumno. / Fassuram Cererem crimina nostra puto.
<ov. am.3.10.25>	Viderat Iasium Cretaea diva sub Ida / Figentem certa terga ferina manu.
<ov. am.3.10.27>	Vidit, et ut tenerae flammam rapuere medullae, / Hinc pudor, ex illa parte trahebat amor.
<ov. am.3.10.29>	Victus amore pudor; sulcos arere videres / Et sata cum minima parte redire sui.
<ov. am.3.10.31>	Cum bene iactati pulsarant arva ligones, / Ruperat et duram vomer aduncus humum,
<ov. am.3.10.33>	Seminaque in latos ierant aequaliter agros, / Inrita decepti vota colentis erant.
<ov. am.3.10.35>	Diva potens frugum silvis cessabat in altis; / Deciderant longae spicea serta comae.
<ov. am.3.10.37>	Sola fuit Crete fecundo fertilis anno; / Omnia, qua tulerat se dea, messis erat; 
<ov. am.3.10.39>	Ipsa, locus nemorum, canebat frugibus Ide, / Et ferus in silva farra metebat aper.
<ov. am.3.10.41>	Optavit Minos similes sibi legifer annos; / Optasset, Cereris longus ut esset amor.
<ov. am.3.10.43>	Quod tibi secubitus tristes, dea flava, fuissent, / Hoc cogor sacris nunc ego ferre tuis?
<ov. am.3.10.45>	Cur ego sim tristis, cum sit tibi nata reperta / Regnaque quam Iuno sorte minore regat?
<ov. am.3.10.47>	Festa dies Veneremque vocat cantusque merumque; / Haec decet ad dominos munera ferre deos.
<ov. am.3.11a.1>	Multa diuque tuli; vitiis patientia victa est; / Cede fatigato pectore, turpis amor!
<ov. am.3.11a.3>	Scilicet adserui iam me fugique catenas, / Et quae non puduit ferre, tulisse pudet.
<ov. am.3.11a.5>	Vicimus et domitum pedibus calcamus amorem; / Venerunt capiti cornua sera meo.
<ov. am.3.11a.7>	Perfer et obdura! dolor hic tibi proderit olim; / Saepe tulit lassis sucus amarus opem.
<ov. am.3.11a.9>	Ergo ego sustinui, foribus tam saepe repulsus, / Ingenuum dura ponere corpus humo?
<ov. am.3.11a.11>	Ergo ego nescio cui, quem tu conplexa tenebas, / Excubui clausam servus ut ante domum? 
<ov. am.3.11a.13>	Vidi, cum foribus lassus prodiret amator, / Invalidum referens emeritumque latus;
<ov. am.3.11a.15>	Hoc tamen est levius, quam quod sum visus ab illo ---  / Eveniat nostris hostibus ille pudor!
<ov. am.3.11a.17>	Quando ego non fixus lateri patienter adhaesi, / Ipse tuus custos, ipse vir, ipse comes?
<ov. am.3.11a.19>	Scilicet et populo per me comitata placebas; / Causa fuit multis noster amoris amor.
<ov. am.3.11a.21>	Turpia quid referam vanae mendacia linguae / Et periuratos in mea damna deos?
<ov. am.3.11a.23>	Quid iuvenum tacitos inter convivia nutus / Verbaque conpositis dissimulata notis?
<ov. am.3.11a.25>	Dicta erat aegra mihi --- praeceps amensque cucurri; / Veni, et rivali non erat aegra meo!
<ov. am.3.11a.27>	His et quae taceo duravi saepe ferendis; / Quaere alium pro me, qui queat ista pati.
<ov. am.3.11a.29>	Iam mea votiva puppis redimita corona / Lenta tumescentes aequoris audit aquas.
<ov. am.3.11a.31>	Desine blanditias et verba, potentia quondam, / Perdere --- non ego nunc stultus, ut ante fui!
<ov. am.3.11b.1>	Luctantur pectusque leve in contraria tendunt / Hac amor hac odium, sed, puto, vincit amor.
<ov. am.3.11b.35>	Odero, si potero; si non, invitus amabo. / Nec iuga taurus amat; quae tamen odit, habet.
<ov. am.3.11b.37>	Nequitiam fugio --- fugientem forma reducit; / Aversor morum crimina --- corpus amo. 
<ov. am.3.11b.39>	Sic ego nec sine te nec tecum vivere possum, / Et videor voti nescius esse mei.
<ov. am.3.11b.41>	Aut formosa fores minus, aut minus inproba, vellem; / Non facit ad mores tam bona forma malos.
<ov. am.3.11b.43>	Facta merent odium, facies exorat amorem ---  / Me miserum, vitiis plus valet illa suis!
<ov. am.3.11b.45>	Parce, per o lecti socialia iura, per omnis / Qui dant fallendos se tibi saepe deos,
<ov. am.3.11b.47>	Perque tuam faciem, magni mihi numinis instar, / Perque tuos oculos, qui rapuere meos!
<ov. am.3.11b.49>	Quidquid eris, mea semper eris; tu selige tantum, / Me quoque velle velis, anne coactus amem!
<ov. am.3.11b.51>	Lintea dem potius ventisque ferentibus utar, / Ut, quam, si nolim, cogar amare, velim.
<ov. am.3.12.1>	Quis fuit ille dies, quo tristia semper amanti / Omina non albae concinuistis aves?
<ov. am.3.12.3>	Quodve putem sidus nostris occurrere fatis, / Quosve deos in me bella movere querar?
<ov. am.3.12.5>	Quae modo dicta mea est, quam coepi solus amare, / Cum multis vereor ne sit habenda mihi.
<ov. am.3.12.7>	Fallimur, an nostris innotuit illa libellis? / Sic erit --- ingenio prostitit illa meo.
<ov. am.3.12.9>	Et merito! quid enim formae praeconia feci? / Vendibilis culpa facta puella mea est. 
<ov. am.3.12.11>	Me lenone placet, duce me perductus amator, / Ianua per nostras est adaperta manus.
<ov. am.3.12.13>	An prosint, dubium, nocuerunt carmina semper; / Invidiae nostris illa fuere bonis.
<ov. am.3.12.15>	Cum Thebae, cum Troia foret, cum Caesaris acta, / Ingenium movit sola Corinna meum.
<ov. am.3.12.17>	Aversis utinam tetigissem carmina Musis, / Phoebus et inceptum destituisset opus!
<ov. am.3.12.19>	Nec tamen ut testes mos est audire poetas; / Malueram verbis pondus abesse meis.
<ov. am.3.12.21>	Per nos Scylla patri caros furata capillos / Pube premit rabidos inguinibusque canes;
<ov. am.3.12.23>	Nos pedibus pinnas dedimus, nos crinibus angues; / Victor Abantiades alite fertur equo.
<ov. am.3.12.25>	Idem per spatium Tityon porreximus ingens, / Et tria vipereo fecimus ora cani;
<ov. am.3.12.27>	Fecimus Enceladon iaculantem mille lacertis, / Ambiguae captos virginis ore viros.
<ov. am.3.12.29>	Aeolios Ithacis inclusimus utribus Euros; / Proditor in medio Tantalus amne sitit.
<ov. am.3.12.31>	De Niobe silicem, de virgine fecimus ursam. / Concinit Odrysium Cecropis ales Ityn;
<ov. am.3.12.33>	Iuppiter aut in aves aut se transformat in aurum / Aut secat inposita virgine taurus aquas.
<ov. am.3.12.35>	Protea quid referam Thebanaque semina, dentes; / Qui vomerent flammas ore, fuisse boves; 
<ov. am.3.12.37>	Flere genis electra tuas, Auriga, sorores; / Quaeque rates fuerint, nunc maris esse deas;
<ov. am.3.12.39>	Aversumque diem mensis furialibus Atrei, / Duraque percussam saxa secuta lyram?
<ov. am.3.12.41>	Exit in inmensum fecunda licentia vatum, / Obligat historica nec sua verba fide.
<ov. am.3.12.43>	Et mea debuerat falso laudata videri / Femina; credulitas nunc mihi vestra nocet.
<ov. am.3.13.1>	Cum mihi pomiferis coniunx foret orta Faliscis, / Moenia contigimus victa, Camille, tibi.
<ov. am.3.13.3>	Casta sacerdotes Iunoni festa parabant / Et celebres ludos indigenamque bovem;
<ov. am.3.13.5>	Grande morae pretium ritus cognoscere, quamvis / Difficilis clivis huc via praebet iter.
<ov. am.3.13.7>	Stat vetus et densa praenubilus arbore lucus; / Adspice --- concedas numen inesse loco.
<ov. am.3.13.9>	Accipit ara preces votivaque tura piorum ---  / Ara per antiquas facta sine arte manus.
<ov. am.3.13.11>	Hinc, ubi praesonuit sollemni tibia cantu, / It per velatas annua pompa vias;
<ov. am.3.13.13>	Ducuntur niveae populo plaudente iuvencae, / Quas aluit campis herba Falisca suis,
<ov. am.3.13.15>	Et vituli nondum metuenda fronte minaces, / Et minor ex humili victima porcus hara, 
<ov. am.3.13.17>	Duxque gregis cornu per tempora dura recurvo. / Invisa est dominae sola capella deae;
<ov. am.3.13.19>	Illius indicio silvis inventa sub altis / Dicitur inceptam destituisse fugam.
<ov. am.3.13.21>	Nunc quoque per pueros iaculis incessitur index / Et pretium auctori vulneris ipsa datur.
<ov. am.3.13.23>	Qua ventura dea est, iuvenes timidaeque puellae / Praeverrunt latas veste iacente vias.
<ov. am.3.13.25>	Virginei crines auro gemmaque premuntur, / Et tegit auratos palla superba pedes;
<ov. am.3.13.27>	More patrum Graio velatae vestibus albis / Tradita supposito vertice sacra ferunt.
<ov. am.3.13.29>	Ora favent populi tum cum venit aurea pompa, / Ipsa sacerdotes subsequiturque suas.
<ov. am.3.13.31>	Argiva est pompae facies; Agamemnone caeso / Et scelus et patrias fugit Halaesus opes
<ov. am.3.13.33>	Iamque pererratis profugus terraque fretoque / Moenia felici condidit alta manu.
<ov. am.3.13.35>	Ille suos docuit Iunonia sacra Faliscos. / Sint mihi, sint populo semper amica suo!
<ov. am.3.14.1>	Non ego, ne pecces, cum sis formosa, recuso, / Sed ne sit misero scire necesse mihi;
<ov. am.3.14.3>	Nec te nostra iubet fieri censura pudicam, / Sed tamen, ut temptes dissimulare, rogat. 
<ov. am.3.14.5>	Non peccat, quaecumque potest peccasse negare, / Solaque famosam culpa professa facit.
<ov. am.3.14.7>	Quis furor est, quae nocte latent, in luce fateri, / Et quae clam facias facta referre palam?
<ov. am.3.14.9>	Ignoto meretrix corpus iunctura Quiriti / Opposita populum summovet ante sera;
<ov. am.3.14.11>	Tu tua prostitues famae peccata sinistrae / Commissi perages indiciumque tui?
<ov. am.3.14.13>	Sit tibi mens melior, saltemve imitare pudicas, / Teque probam, quamvis non eris, esse putem.
<ov. am.3.14.15>	Quae facis, haec facito; tantum fecisse negato, / Nec pudeat coram verba modesta loqui!
<ov. am.3.14.17>	Est qui nequitiam locus exigat; omnibus illum / Deliciis inple, stet procul inde pudor!
<ov. am.3.14.19>	Hinc simul exieris, lascivia protinus omnis / Absit, et in lecto crimina pone tuo.
<ov. am.3.14.21>	Illic nec tunicam tibi sit posuisse pudori / Nec femori inpositum sustinuisse femur;
<ov. am.3.14.23>	Illic purpureis condatur lingua labellis, / Inque modos Venerem mille figuret amor;
<ov. am.3.14.25>	Illic nec voces nec verba iuvantia cessent, / Spondaque lasciva mobilitate tremat!
<ov. am.3.14.27>	Indue cum tunicis metuentem crimina vultum, / Et pudor obscenum diffiteatur opus;
<ov. am.3.14.29>	Da populo, da verba mihi; sine nescius errem, / Et liceat stulta credulitate frui!
<ov. am.3.14.31>	Cur totiens video mitti recipique tabellas? / Cur pressus prior est interiorque torus?
<ov. am.3.14.33>	Cur plus quam somno turbatos esse capillos / Collaque conspicio dentis habere notam? 
<ov. am.3.14.35>	Tantum non oculos crimen deducis ad ipsos; / Si dubitas famae parcere, parce mihi!
<ov. am.3.14.37>	Mens abit et morior quotiens peccasse fateris, / Perque meos artus frigida gutta fluit.
<ov. am.3.14.39>	Tunc amo, tunc odi frustra quod amare necesse est; / Tunc ego, sed tecum, mortuus esse velim!
<ov. am.3.14.41>	Nil equidem inquiram, nec quae celare parabis / Insequar, et falli muneris instar erit.
<ov. am.3.14.43>	Si tamen in media deprensa tenebere culpa, / Et fuerint oculis probra videnda meis,
<ov. am.3.14.45>	Quae bene visa mihi fuerint, bene visa negato ---  / Concedent verbis lumina nostra tuis.
<ov. am.3.14.47>	Prona tibi vinci cupientem vincere palma est, / Sit modo 'non feci!' dicere lingua memor.
<ov. am.3.14.49>	Cum tibi contingat verbis superare duobus, / Etsi non causa, iudice vince tuo!
<ov. am.3.15.1>	Quaere novum vatem, tenerorum mater Amorum! / Raditur hic elegis ultima meta meis;
<ov. am.3.15.3>	Quos ego conposui, Paeligni ruris alumnus ---  / Nec me deliciae dedecuere meae --- 
<ov. am.3.15.5>	Siquid id est, usque a proavis vetus ordinis heres, / Non modo militiae turbine factus eques.
<ov. am.3.15.7>	Mantua Vergilio, gaudet Verona Catullo; / Paelignae dicar gloria gentis ego, 
<ov. am.3.15.9>	Quam sua libertas ad honesta coegerat arma, / Cum timuit socias anxia Roma manus.
<ov. am.3.15.11>	Atque aliquis spectans hospes Sulmonis aquosi / Moenia, quae campi iugera pauca tenent,
<ov. am.3.15.13>	'Quae tantum' dicat 'potuistis ferre poetam, / Quantulacumque estis, vos ego magna voco.'
<ov. am.3.15.15>	Culte puer puerique parens Amathusia culti. / Aurea de campo vellite signa meo!
<ov. am.3.15.17>	Corniger increpuit thyrso graviore Lyaeus: / Pulsanda est magnis area maior equis.
<ov. am.3.15.19>	Inbelles elegi, genialis Musa, valete, / Post mea mansurum fata superstes opus! 
<ov. rem.1>	Legerat huius Amor titulum nomenque libelli: / 'Bella mihi, video, bella parantur' ait.
<ov. rem.3>	'Parce tuum vatem sceleris damnare, Cupido, / Tradita qui toties te duce signa tuli.
<ov. rem.5>	Non ego Tydides, a quo tua saucia mater / In liquidum rediit aethera Martis equis.
<ov. rem.7>	Saepe tepent alii iuvenes: ego semper amavi, / Et si, quid faciam, nunc quoque, quaeris, amo.
<ov. rem.9>	Quin etiam docui, qua posses arte parari, / Et quod nunc ratio est, impetus ante fuit.
<ov. rem.11>	Nec te, blande puer, nec nostras prodimus artes, / Nec nova praeteritum Musa retexit opus.
<ov. rem.13>	Siquis amat quod amare iuvat, feliciter ardens / Gaudeat, et vento naviget ille suo.
<ov. rem.15>	At siquis male fert indignae regna puellae, / Ne pereat, nostrae sentiat artis opem.
<ov. rem.17>	Cur aliquis laqueo collum nodatus amator / A trabe sublimi triste pependit onus?
<ov. rem.19>	Cur aliquis rigido fodit sua pectora ferro? / Invidiam caedis, pacis amator, habes.
<ov. rem.21>	Qui, nisi desierit, misero periturus amore est, / Desinat; et nulli funeris auctor eris.
<ov. rem.23>	Et puer es, nec te quicquam nisi ludere oportet: / Lude; decent annos mollia regna tuos.
<ov. rem.25>	[Nam poteras uti nudis ad bella sagittis: / Sed tua mortifero sanguine tela carent.] 
<ov. rem.27>	Vitricus et gladiis et acuta dimicet hasta, / Et victor multa caede cruentus eat:
<ov. rem.29>	Tu cole maternas, tuto quibus utimur, artes, / Et quarum vitio nulla fit orba parens.
<ov. rem.31>	Effice nocturna frangatur ianua rixa, / Et tegat ornatas multa corona fores:
<ov. rem.33>	Fac coeant furtim iuvenes timidaeque puellae, / Verbaque dent cauto qualibet arte viro:
<ov. rem.35>	Et modo blanditias rigido, modo iurgia posti / Dicat et exclusus flebile cantet amans.
<ov. rem.37>	His lacrimis contentus eris sine crimine mortis; / Non tua fax avidos digna subire rogos.'
<ov. rem.39>	Haec ego: movit Amor gemmatas aureus alas, / Et mihi 'propositum perfice' dixit 'opus.'
<ov. rem.41>	Ad mea, decepti iuvenes, praecepta venite, / Quos suus ex omni parte fefellit amor.
<ov. rem.43>	Discite sanari, per quem didicistis amare: / Una manus vobis vulnus opemque feret.
<ov. rem.45>	Terra salutares herbas, eademque nocentes / Nutrit, et urticae proxima saepe rosa est;
<ov. rem.47>	Vulnus in Herculeo quae quondam fecerat hoste, / Vulneris auxilium Pelias hasta tulit.
<ov. rem.49>	Sed quaecumque viris, vobis quoque dicta, puellae, / Credite: diversis partibus arma damus,
<ov. rem.51>	E quibus ad vestros siquid non pertinet usus, / Attamen exemplo multa docere potest.
<ov. rem.53>	Utile propositum est saevas extinguere flammas, / Nec servum vitii pectus habere sui.
<ov. rem.55>	Vixisset Phyllis, si me foret usa magistro, / Et per quod novies, saepius isset iter; 
<ov. rem.57>	Nec moriens Dido summa vidisset ab arce / Dardanias vento vela dedisse rates;
<ov. rem.59>	Nec dolor armasset contra sua viscera matrem, / Quae socii damno sanguinis ulta virum est.
<ov. rem.61>	Arte mea Tereus, quamvis Philomela placeret, / Per facinus fieri non meruisset avis.
<ov. rem.63>	Da mihi Pasiphan, iam tauri ponet amorem: / Da Phaedram, Phaedrae turpis abibit amor.
<ov. rem.65>	Crede Parim nobis, Helenen Menelaus habebit, / Nec manibus Danais Pergama victa cadent.
<ov. rem.67>	Impia si nostros legisset Scylla libellos, / Haesisset capiti purpura, Nise, tuo.
<ov. rem.69>	Me duce damnosas, homines, conpescite curas, / Rectaque cum sociis me duce navis eat.
<ov. rem.71>	Naso legendus erat tum, cum didicistis amare: / Idem nunc vobis Naso legendus erit.
<ov. rem.73>	Publicus assertor dominis suppressa levabo / Pectora: vindictae quisque favete suae.
<ov. rem.75>	Te precor incipiens, adsit tua laurea nobis, / Carminis et medicae, Phoebe, repertor opis.
<ov. rem.77>	Tu pariter vati, pariter succurre medenti: / Utraque tutelae subdita cura tua est.
<ov. rem.79>	Dum licet, et modici tangunt praecordia motus, / Si piget, in primo limine siste pedem.
<ov. rem.81>	Opprime, dum nova sunt, subiti mala semina morbi, / Et tuus incipiens ire resistat equus. 
<ov. rem.83>	Nam mora dat vires, teneras mora percoquit uvas, / Et validas segetes quae fuit herba, facit.
<ov. rem.85>	Quae praebet latas arbor spatiantibus umbras, / Quo posita est primum tempore virga fuit;
<ov. rem.87>	Tum poterat manibus summa tellure revelli: / Nunc stat in inmensum viribus aucta suis.
<ov. rem.89>	Quale sit id, quod amas, celeri circumspice mente, / Et tua laesuro subtrahe colla iugo.
<ov. rem.91>	Principiis obsta; sero medicina paratur, / Cum mala per longas convaluere moras.
<ov. rem.93>	Sed propera, nec te venturas differ in horas; / Qui non est hodie, cras minus aptus erit:
<ov. rem.95>	Verba dat omnis amor, reperitque alimenta morando; / Optima vindictae proxima quaeque dies.
<ov. rem.97>	Flumina pauca vides de magnis fontibus orta: / Plurima collectis multiplicantur aquis.
<ov. rem.99>	Si cito sensisses, quantum peccare parares, / Non tegeres vultus cortice, Myrrha, tuos.
<ov. rem.101>	Vidi ego, quod fuerat primo sanabile, vulnus / Dilatum longae damna tulisse morae.
<ov. rem.103>	Sed quia delectat Veneris decerpere fructum, / Dicimus adsidue 'cras quoque fiet idem.'
<ov. rem.105>	Interea tacitae serpunt in viscera flammae, / Et mala radices altius arbor agit.
<ov. rem.107>	Si tamen auxilii perierunt tempora primi, / Et vetus in capto pectore sedit amor,
<ov. rem.109>	Maius opus superest: sed non, quia serior aegro / Advocor, ille mihi destituendus erit.
<ov. rem.111>	Quam laesus fuerat, partem Poeantius heros / Certa debuerat praesecuisse manu; 
<ov. rem.113>	Post tamen hic multos sanatus creditur annos / Supremam bellis imposuisse manum.
<ov. rem.115>	Qui modo nascentes properabam pellere morbos, / Admoveo tardam nunc tibi lentus opem.
<ov. rem.117>	Aut nova, si possis, sedare incendia temptes, / Aut ubi per vires procubuere suas:
<ov. rem.119>	Dum furor in cursu est, currenti cede furori; / Difficiles aditus impetus omnis habet.
<ov. rem.121>	Stultus, ab obliquo qui cum descendere possit, / Pugnat in adversas ire natator aquas.
<ov. rem.123>	Impatiens animus nec adhuc tractabilis artem / Respuit, atque odio verba monentis habet.
<ov. rem.125>	Adgrediar melius tum, cum sua vulnera tangi / Iam sinet, et veris vocibus aptus erit.
<ov. rem.127>	Quis matrem, nisi mentis inops, in funere nati / Flere vetet? non hoc illa monenda loco est.
<ov. rem.129>	Cum dederit lacrimas animumque impleverit aegrum, / Ille dolor verbis emoderandus erit.
<ov. rem.131>	Temporis ars medicina fere est: data tempore prosunt, / Et data non apto tempore vina nocent.
<ov. rem.133>	Quin etiam accendas vitia inritesque vetando, / Temporibus si non adgrediare suis.
<ov. rem.135>	Ergo ubi visus eris nostra medicabilis arte, / Fac monitis fugias otia prima meis.
<ov. rem.137>	Haec, ut ames, faciunt; haec, quod fecere, tuentur; / Haec sunt iucundi causa cibusque mali.
<ov. rem.139>	Otia si tollas, periere Cupidinis arcus, / Contemptaeque iacent et sine luce faces.
<ov. rem.141>	Quam platanus vino gaudet, quam populus unda, / Et quam limosa canna palustris humo, 
<ov. rem.143>	Tam Venus otia amat; qui finem quaeris amoris, / Cedit amor rebus: res age, tutus eris.
<ov. rem.145>	Languor, et inmodici sub nullo vindice somni, / Aleaque, et multo tempora quassa mero
<ov. rem.147>	Eripiunt omnes animo sine vulnere nervos: / Adfluit incautis insidiosus Amor.
<ov. rem.149>	Desidiam puer ille sequi solet, odit agentes: / Da vacuae menti, quo teneatur, opus.
<ov. rem.151>	Sunt fora, sunt leges, sunt, quos tuearis, amici: / Vade per urbanae splendida castra togae.
<ov. rem.153>	Vel tu sanguinei iuvenalia munera Martis / Suspice: deliciae iam tibi terga dabunt.
<ov. rem.155>	Ecce, fugax Parthus, magni nova causa triumphi, / Iam videt in campis Caesaris arma suis:
<ov. rem.157>	Vince Cupidineas pariter Parthasque sagittas, / Et refer ad patrios bina tropaea deos.
<ov. rem.159>	Ut semel Aetola Venus est a cuspide laesa, / Mandat amatori bella gerenda suo.
<ov. rem.161>	Quaeritur, Aegisthus quare sit factus adulter? / In promptu causa est: desidiosus erat.
<ov. rem.163>	Pugnabant alii tardis apud Ilion armis: / Transtulerat vires Graecia tota suas.
<ov. rem.165>	Sive operam bellis vellet dare, nulla gerebat: / Sive foro, vacuum litibus Argos erat.
<ov. rem.167>	Quod potuit, ne nil illic ageretur, amavit. / Sic venit ille puer, sic puer ille manet.
<ov. rem.169>	Rura quoque oblectant animos studiumque colendi: / Quaelibet huic curae cedere cura potest. 
<ov. rem.171>	Colla iube domitos oneri supponere tauros, / Sauciet ut duram vomer aduncus humum:
<ov. rem.173>	Obrue versata Cerialia semina terra, / Quae tibi cum multo faenore reddat ager.
<ov. rem.175>	Aspice curvatos pomorum pondere ramos, / Ut sua, quod peperit, vix ferat arbor onus;
<ov. rem.177>	Aspice labentes iucundo murmure rivos; / Aspice tondentes fertile gramen oves.
<ov. rem.179>	Ecce, petunt rupes praeruptaque saxa capellae: / Iam referent haedis ubera plena suis;
<ov. rem.181>	Pastor inaequali modulatur harundine carmen, / Nec desunt comites, sedula turba, canes;
<ov. rem.183>	Parte sonant alia silvae mugitibus altae, / Et queritur vitulum mater abesse suum.
<ov. rem.185>	Quid, cum suppositos fugiunt examina fumos, / Ut relevent dempti vimina curva favi?
<ov. rem.187>	Poma dat autumnus: formosa est messibus aestas: / Ver praebet flores: igne levatur hiems.
<ov. rem.189>	Temporibus certis maturam rusticus uvam / Deligit, et nudo sub pede musta fluunt;
<ov. rem.191>	Temporibus certis desectas alligat herbas, / Et tonsam raro pectine verrit humum.
<ov. rem.193>	Ipse potes riguis plantam deponere in hortis, / Ipse potes rivos ducere lenis aquae.
<ov. rem.195>	Venerit insitio; fac ramum ramus adoptet, / Stetque peregrinis arbor operta comis.
<ov. rem.197>	Cum semel haec animum coepit mulcere voluptas, / Debilibus pinnis inritus exit Amor.
<ov. rem.199>	Vel tu venandi studium cole: saepe recessit / Turpiter a Phoebi victa sorore Venus.
<ov. rem.201>	Nunc leporem pronum catulo sectare sagaci, / Nunc tua frondosis retia tende iugis, 
<ov. rem.203>	Aut pavidos terre varia formidine cervos, / Aut cadat adversa cuspide fossus aper.
<ov. rem.205>	Nocte fatigatum somnus, non cura puellae, / Excipit et pingui membra quiete levat.
<ov. rem.207>	Lenius est studium, studium tamen, alite capta / Aut lino aut calamis praemia parva sequi,
<ov. rem.209>	Vel, quae piscis edax avido male devoret ore, / Abdere sub parvis aera recurva cibis.
<ov. rem.211>	Aut his aut aliis, donec dediscis amare, / Ipse tibi furtim decipiendus eris.
<ov. rem.213>	Tu tantum quamvis firmis retinebere vinclis, / I procul, et longas carpere perge vias;
<ov. rem.215>	Flebis, et occurret desertae nomen amicae, / Stabit et in media pes tibi saepe via:
<ov. rem.217>	Sed quanto minus ire voles, magis ire memento; / Perfer, et invitos currere coge pedes.
<ov. rem.219>	Nec pluvias opta, nec te peregrina morentur / Sabbata, nec damnis Allia nota suis.
<ov. rem.221>	Nec quot transieris et quot tibi, quaere, supersint / Milia; nec, maneas ut prope, finge moras:
<ov. rem.223>	Tempora nec numera, nec crebro respice Romam, / Sed fuge: tutus adhuc Parthus ab hoste fuga est.
<ov. rem.225>	Dura aliquis praecepta vocet mea; dura fatemur / Esse; sed ut valeas, multa dolenda feres.
<ov. rem.227>	Saepe bibi sucos, quamvis invitus, amaros / Aeger, et oranti mensa negata mihi.
<ov. rem.229>	Ut corpus redimas, ferrum patieris et ignes, / Arida nec sitiens ora levabis aqua: 
<ov. rem.231>	Ut valeas animo, quicquam tolerare negabis? / At pretium pars haec corpore maius habet.
<ov. rem.233>	Sed tamen est artis tristissima ianua nostrae, / Et labor est unus tempora prima pati.
<ov. rem.235>	Aspicis, ut prensos urant iuga prima iuvencos, / Et nova velocem cingula laedat equum?
<ov. rem.237>	Forsitan a laribus patriis exire pigebit: / Sed tamen exibis: deinde redire voles;
<ov. rem.239>	Nec te Lar patrius, sed amor revocabit amicae, / Praetendens culpae splendida verba tuae.
<ov. rem.241>	Cum semel exieris, centum solatia curae / Et rus et comites et via longa dabit.
<ov. rem.243>	Nec satis esse putes discedere; lentus abesto, / Dum perdat vires sitque sine igne cinis.
<ov. rem.245>	Quod nisi firmata properaris mente reverti, / Inferet arma tibi saeva rebellis Amor.
<ov. rem.247>	Quidquid et afueris, avidus sitiensque redibis, / Et spatium damno cesserit omne tuo.
<ov. rem.249>	Viderit, Haemoniae siquis mala pabula terrae / Et magicas artes posse iuvare putat.
<ov. rem.251>	Ista veneficii vetus est via; noster Apollo / Innocuam sacro carmine monstrat opem.
<ov. rem.253>	Me duce non tumulo prodire iubebitur umbra, / Non anus infami carmine rumpet humum;
<ov. rem.255>	Non seges ex aliis alios transibit in agros, / Nec subito Phoebi pallidus orbis erit.
<ov. rem.257>	Ut solet, aequoreas ibit Tiberinus in undas: / Ut solet, in niveis Luna vehetur equis.
<ov. rem.259>	Nulla recantatas deponent pectora curas, / Nec fugiet vivo sulpure victus amor.
<ov. rem.261>	Quid te Phasiacae iuverunt gramina terrae, / Cum cuperes patria, Colchi, manere domo? 
<ov. rem.263>	Quid tibi profuerunt, Circe, Persedes herbae, / Cum sua Neritias abstulit aura rates?
<ov. rem.265>	Omnia fecisti, ne callidus hospes abiret: / Ille dedit certae lintea plena fugae.
<ov. rem.267>	Omnia fecisti, ne te ferus ureret ignis: / Longus in invito pectore sedit amor.
<ov. rem.269>	Vertere tu poteras homines in mille figuras, / Non poteras animi vertere iura tui.
<ov. rem.271>	Diceris his etiam, cum iam discedere vellet, / Dulichium verbis detinuisse ducem:
<ov. rem.273>	'Non ego, quod primo, memini, sperare solebam, / Iam precor, ut coniunx tu meus esse velis;
<ov. rem.275>	Et tamen, ut coniunx essem tua, digna videbar, / Quod dea, quod magni filia Solis eram.
<ov. rem.277>	Ne properes, oro; spatium pro munere posco: / Quid minus optari per mea vota potest?
<ov. rem.279>	Et freta mota vides, et debes illa timere: / Utilior velis postmodo ventus erit.
<ov. rem.281>	Quae tibi causa fugae? non hic nova Troia resurgit, / Non aliquis socios rursus ad arma vocat.
<ov. rem.283>	Hic amor et pax est, in qua male vulneror una, / Tutaque sub regno terra futura tuo est.'
<ov. rem.285>	Illa loquebatur, navem solvebat Ulixes: / Inrita cum velis verba tulere noti.
<ov. rem.287>	Ardet et adsuetas Circe decurrit ad artes, / Nec tamen est illis adtenuatus amor.
<ov. rem.289>	Ergo quisquis opem nostra tibi poscis ab arte, / Deme veneficiis carminibusque fidem. 
<ov. rem.291>	Si te causa potens domina retinebit in Urbe, / Accipe, consilium quod sit in Urbe meum.
<ov. rem.293>	Optimus ille sui vindex, laedentia pectus / Vincula qui rupit, dedoluitque semel.
<ov. rem.295>	Sed cui tantum animi est, illum mirabor et ipse, / Et dicam 'monitis non eget iste meis.'
<ov. rem.297>	Tu mihi, qui, quod amas, aegre dediscis amare, / Nec potes, et velles posse, docendus eris.
<ov. rem.299>	Saepe refer tecum sceleratae facta puellae, / Et pone ante oculos omnia damna tuos.
<ov. rem.301>	'Illud et illud habet, nec ea contenta rapina est: / Sub titulum nostros misit avara lares.
<ov. rem.303>	Sic mihi iuravit, sic me iurata fefellit, / Ante suas quotiens passa iacere fores!
<ov. rem.305>	Diligit ipsa alios, a me fastidit amari; / Institor, heu, noctes, quas mihi non dat, habet!'
<ov. rem.307>	Haec tibi per totos inacescant omnia sensus: / Haec refer, hinc odii semina quaere tui.
<ov. rem.309>	Atque utinam possis etiam facundus in illis / Esse! dole tantum, sponte disertus eris.
<ov. rem.311>	Haeserat in quadam nuper mea cura puella: / Conveniens animo non erat illa meo:
<ov. rem.313>	Curabar propriis aeger Podalirius herbis, / Et, fateor, medicus turpiter aeger eram.
<ov. rem.315>	Profuit adsidue vitiis insistere amicae, / Idque mihi factum saepe salubre fuit.
<ov. rem.317>	'Quam mala' dicebam 'nostrae sunt crura puellae!' / Nec tamen, ut vere confiteamur, erant. 
<ov. rem.319>	'Brachia quam non sunt nostrae formosa puellae!' / Et tamen, ut vere confiteamur, erant.
<ov. rem.321>	'Quam brevis est!' nec erat; 'quam multum poscit amantem!' / Haec odio venit maxima causa meo.
<ov. rem.323>	Et mala sunt vicina bonis; errore sub illo / Pro vitio virtus crimina saepe tulit.
<ov. rem.325>	Qua potes, in peius dotes deflecte puellae, / Iudiciumque brevi limite falle tuum.
<ov. rem.327>	Turgida, si plena est, si fusca est, nigra vocetur: / In gracili macies crimen habere potest.
<ov. rem.329>	Et poterit dici petulans, quae rustica non est: / Et poterit dici rustica, siqua proba est.
<ov. rem.331>	Quin etiam, quacumque caret tua femina dote, / Hanc moveat, blandis usque precare sonis.
<ov. rem.333>	Exige uti cantet, siqua est sine voce puella: / Fac saltet, nescit siqua movere manum.
<ov. rem.335>	Barbara sermone est? fac tecum multa loquatur; / Non didicit chordas tangere? posce lyram.
<ov. rem.337>	Durius incedit? fac inambulet; omne papillae / Pectus habent? vitium fascia nulla tegat.
<ov. rem.339>	Si male dentata est, narra, quod rideat, illi; / Mollibus est oculis? quod fleat illa, refer.
<ov. rem.341>	Proderit et subito, cum se non finxerit ulli, / Ad dominam celeres mane tulisse gradus.
<ov. rem.343>	Auferimur cultu; gemmis auroque teguntur / Omnia; pars minima est ipsa puella sui.
<ov. rem.345>	Saepe ubi sit, quod ames, inter tam multa requiras; / Decipit hac oculos aegide dives Amor.
<ov. rem.347>	Improvisus ades, deprendes tutus inermem: / Infelix vitiis excidet illa suis.
<ov. rem.349>	Non tamen huic nimium praecepto credere tutum est: / Fallit enim multos forma sine arte decens. 
<ov. rem.351>	Tum quoque, compositis cum collinet ora venenis, / Ad dominae vultus (nec pudor obstet) eas.
<ov. rem.353>	Pyxidas invenies et rerum mille colores, / Et fluere in tepidos oesypa lapsa sinus.
<ov. rem.355>	Illa tuas redolent, Phineu, medicamina mensas: / Non semel hinc stomacho nausea facta meo est.
<ov. rem.357>	Nunc tibi, quae medio veneris praestemus in usu, / Eloquar: ex omni est parte fugandus amor.
<ov. rem.359>	Multa quidem ex illis pudor est mihi dicere; sed tu / Ingenio verbis concipe plura meis.
<ov. rem.361>	Nuper enim nostros quidam carpsere libellos, / Quorum censura Musa proterva mea est.
<ov. rem.363>	Dummodo sic placeam, dum toto canter in orbe, / Quamlibet impugnent unus et alter opus.
<ov. rem.365>	Ingenium magni livor detractat Homeri: / Quisquis es, ex illo, Zoile, nomen habes.
<ov. rem.367>	Et tua sacrilegae laniarunt carmina linguae, / Pertulit huc victos quo duce Troia deos.
<ov. rem.369>	Summa petit livor; perflant altissima venti: / Summa petunt dextra fulmina missa Iovis.
<ov. rem.371>	At tu, quicumque es, quem nostra licentia laedit, / Si sapis, ad numeros exige quidque suos.
<ov. rem.373>	Fortia Maeonio gaudent pede bella referri; / Deliciis illic quis locus esse potest?
<ov. rem.375>	Grande sonant tragici; tragicos decet ira cothurnos: / Usibus e mediis soccus habendus erit.
<ov. rem.377>	Liber in adversos hostes stringatur iambus, / Seu celer, extremum seu trahat ille pedem. 
<ov. rem.379>	Blanda pharetratos Elegia cantet Amores, / Et levis arbitrio ludat amica suo.
<ov. rem.381>	Callimachi numeris non est dicendus Achilles, / Cydippe non est oris, Homere, tui.
<ov. rem.383>	Quis feret Andromaches peragentem Thaida partes? / Peccet, in Andromache Thaida quisquis agat.
<ov. rem.385>	Thais in arte mea est; lascivia libera nostra est; / Nil mihi cum vitta; Thais in arte mea est.
<ov. rem.387>	Si mea materiae respondet Musa iocosae, / Vicimus, et falsi criminis acta rea est.
<ov. rem.389>	Rumpere, Livor edax: magnum iam nomen habemus; / Maius erit, tantum quo pede coepit eat.
<ov. rem.391>	Sed nimium properas: vivam modo, plura dolebis; / Et capiunt animi carmina multa mei.
<ov. rem.393>	Nam iuvat et studium famae mihi crevit honore; / Principio clivi noster anhelat equus.
<ov. rem.395>	Tantum se nobis elegi debere fatentur, / Quantum Vergilio nobile debet epos.
<ov. rem.397>	Hactenus invidiae respondimus: attrahe lora / Fortius, et gyro curre, poeta, tuo.
<ov. rem.399>	Ergo ubi concubitus et opus iuvenale petetur, / Et prope promissae tempora noctis erunt,
<ov. rem.401>	Gaudia ne dominae, pleno si corpore sumes, / Te capiant, ineas quamlibet ante velim;
<ov. rem.403>	Quamlibet invenias, in qua tua prima voluptas / Desinat: a prima proxima segnis erit.
<ov. rem.405>	Sustentata venus gratissima; frigore soles, / Sole iuvant umbrae, grata fit unda siti.
<ov. rem.407>	Et pudet, et dicam: venerem quoque iunge figura, / Qua minime iungi quamque decere putas.
<ov. rem.409>	Nec labor efficere est: rarae sibi vera fatentur, / Et nihil est, quod se dedecuisse putent. 
<ov. rem.411>	Tunc etiam iubeo totas aperire fenestras, / Turpiaque admisso membra notare die.
<ov. rem.413>	At simul ad metas venit finita voluptas, / Lassaque cum tota corpora mente iacent,
<ov. rem.415>	Dum piget, et malis nullam tetigisse puellam, / Tacturusque tibi non videare diu,
<ov. rem.417>	Tunc animo signa, quaecumque in corpore menda est, / Luminaque in vitiis illius usque tene.
<ov. rem.419>	Forsitan haec aliquis (nam sunt quoque) parva vocabit, / Sed, quae non prosunt singula, multa iuvant.
<ov. rem.421>	Parva necat morsu spatiosum vipera taurum: / A cane non magno saepe tenetur aper.
<ov. rem.423>	Tu tantum numero pugna, praeceptaque in unum / Contrahe: de multis grandis acervus erit.
<ov. rem.425>	Sed quoniam totidem mores totidemque figurae, / Non sunt iudiciis omnia danda meis.
<ov. rem.427>	Quo tua non possunt offendi pectora facto, / Forsitan hoc alio iudice crimen erit.
<ov. rem.429>	Ille quod obscenas in aperto corpore partes / Viderat, in cursu qui fuit, haesit amor:
<ov. rem.431>	Ille quod a Veneris rebus surgente puella / Vidit in inmundo signa pudenda toro.
<ov. rem.433>	Luditis, o siquos potuerunt ista movere: / Adflarant tepidae pectora vestra faces.
<ov. rem.435>	Adtrahat ille puer contentos fortius arcus: / Saucia maiorem turba petetis opem.
<ov. rem.437>	Quid, qui clam latuit reddente obscena puella, / Et vidit, quae mos ipse videre vetat?
<ov. rem.439>	Di melius, quam nos moneamus talia quemquam! / Ut prosint, non sunt expedienda tamen. 
<ov. rem.441>	Hortor et, ut pariter binas habeatis amicas / (Fortior est, plures siquis habere potest):
<ov. rem.443>	Secta bipertito cum mens discurrit utroque, / Alterius vires subtrahit alter amor.
<ov. rem.445>	Grandia per multos tenuantur flumina rivos, / Saevaque diducto stipite flamma perit.
<ov. rem.447>	Non satis una tenet ceratas ancora puppes, / Nec satis est liquidis unicus hamus aquis:
<ov. rem.449>	Qui sibi iam pridem solacia bina paravit, / Iam pridem summa victor in arce fuit.
<ov. rem.451>	At tibi, qui fueris dominae male creditus uni, / Nunc saltem novus est inveniendus amor.
<ov. rem.453>	Pasiphas Minos in Procride perdidit ignes: / Cessit ab Idaea coniuge victa prior.
<ov. rem.455>	Amphilochi frater ne Phegida semper amaret, / Calliro fecit parte recepta tori.
<ov. rem.457>	Et Parin Oenone summos tenuisset ad annos, / Si non Oebalia paelice laesa foret.
<ov. rem.459>	Coniugis Odrysio placuisset forma tyranno: / Sed melior clausae forma sororis erat.
<ov. rem.461>	Quid moror exemplis, quorum me turba fatigat? / Successore novo vincitur omnis amor.
<ov. rem.463>	Fortius e multis mater desiderat unum, / Quam quem flens clamat 'tu mihi solus eras.'
<ov. rem.465>	Ac ne forte putes nova me tibi condere iura / (Atque utinam inventi gloria nostra foret!),
<ov. rem.467>	Vidit ut Atrides (quid enim non ille videret, / Cuius in arbitrio Graecia tota fuit?)
<ov. rem.469>	Marte suo captam Chryseda, victor amabat: / At senior stulte flebat ubique pater.
<ov. rem.471>	Quid lacrimas, odiose senex? bene convenit illis: / Officio natam laedis, inepte, tuo. 
<ov. rem.473>	Quam postquam reddi Calchas, ope tutus Achillis, / Iusserat, et patria est illa recepta domo,
<ov. rem.475>	'Est' ait Atrides 'illius proxima forma, / Et, si prima sinat syllaba, nomen idem:
<ov. rem.477>	Hanc mihi, si sapiat, per se concedat Achilles: / Si minus, imperium sentiat ille meum.
<ov. rem.479>	Quod siquis vestrum factum hoc incusat, Achivi, / Est aliquid valida sceptra tenere manu.
<ov. rem.481>	Nam si rex ego sum, nec mecum dormiat ulla, / In mea Thersites regna, licebit, eat.'
<ov. rem.483>	Dixit, et hanc habuit solacia magna prioris, / Et posita est cura cura repulsa nova.
<ov. rem.485>	Ergo adsume novas auctore Agamemnone flammas, / Ut tuus in bivio distineatur amor.
<ov. rem.487>	Quaeris, ubi invenias? artes tu perlege nostras: / Plena puellarum iam tibi navis erit.
<ov. rem.489>	Quod siquid praecepta valent mea, siquid Apollo / Utile mortales perdocet ore meo,
<ov. rem.491>	Quamvis infelix media torreberis Aetna, / Frigidior glacie fac videare tuae:
<ov. rem.493>	Et sanum simula, ne, siquid forte dolebis, / Sentiat; et ride, cum tibi flendus eris.
<ov. rem.495>	Non ego te iubeo medias abrumpere curas: / Non sunt imperii tam fera iussa mei.
<ov. rem.497>	Quod non es, simula, positosque imitare furores: / Sic facies vere, quod meditatus eris.
<ov. rem.499>	Saepe ego, ne biberem, volui dormire videri: / Dum videor, somno lumina victa dedi:
<ov. rem.501>	Deceptum risi, qui se simularat amare, / In laqueos auceps decideratque suos. 
<ov. rem.503>	Intrat amor mentes usu, dediscitur usu: / Qui poterit sanum fingere, sanus erit.
<ov. rem.505>	Dixerit, ut venias: pacta tibi nocte venito; / Veneris, et fuerit ianua clausa: feres.
<ov. rem.507>	Nec dic blanditias, nec fac convicia posti, / Nec latus in duro limine pone tuum.
<ov. rem.509>	Postera lux aderit: careant tua verba querellis, / Et nulla in vultu signa dolentis habe.
<ov. rem.511>	Iam ponet fastus, cum te languere videbit: / Hoc etiam nostra munus ab arte feres.
<ov. rem.513>	Te quoque falle tamen, nec sit tibi finis amandi / Propositus: frenis saepe repugnat equus.
<ov. rem.515>	Utilitas lateat; quod non profitebere, fiet: / Quae nimis apparent retia, vitat avis.
<ov. rem.517>	Nec sibi tam placeat, nec te contemnere possit; / Sume animos, animis cedat ut illa tuis.
<ov. rem.519>	Ianua forte patet? quamvis revocabere, transi. / Est data nox? dubita nocte venire data.
<ov. rem.521>	Posse pati facile est, ubi, si patientia desit, / Protinus ex facili gaudia ferre licet.
<ov. rem.523>	Et quisquam praecepta potest mea dura vocare? / En, etiam partes conciliantis ago.
<ov. rem.525>	Nam quoniam variant animi, variabimus artes; / Mille mali species, mille salutis erunt.
<ov. rem.527>	Corpora vix ferro quaedam sanantur acuto: / Auxilium multis sucus et herba fuit.
<ov. rem.529>	Mollior es, neque abire potes, vinctusque teneris, / Et tua saevus Amor sub pede colla premit?
<ov. rem.531>	Desine luctari: referant tua carbasa venti, / Quaque vocant fluctus, hac tibi remus eat. 
<ov. rem.533>	Explenda est sitis ista tibi, quo perditus ardes; / Cedimus; e medio iam licet amne bibas:
<ov. rem.535>	Sed bibe plus etiam, quam quod praecordia poscunt, / Gutture fac pleno sumpta redundet aqua.
<ov. rem.537>	I, fruere usque tua, nullo prohibente, puella: / Illa tibi noctes auferat, illa dies.
<ov. rem.539>	Taedia quaere mali: faciunt et taedia finem. / Iam quoque, cum credes posse carere, mane,
<ov. rem.541>	Dum bene te cumules et copia tollat amorem, / Et fastidita non iuvet esse domo.
<ov. rem.543>	Fit quoque longus amor, quem diffidentia nutrit: / Hunc tu si quaeres ponere, pone metum.
<ov. rem.545>	Qui timet, ut sua sit, ne quis sibi detrahat illam, / Ille Machaonia vix ope sanus erit.
<ov. rem.547>	Plus amat e natis mater plerumque duobus, / Pro cuius reditu, quod gerit arma, timet.
<ov. rem.549>	Est prope Collinam templum venerabile portam; / Inposuit templo nomina celsus Eryx:
<ov. rem.551>	Est illic Lethaeus Amor, qui pectora sanat, / Inque suas gelidam lampadas addit aquam.
<ov. rem.553>	Illic et iuvenes votis oblivia poscunt, / Et siqua est duro capta puella viro.
<ov. rem.555>	Is mihi sic dixit (dubito, verusne Cupido, / An somnus fuerit: sed puto, somnus erat)
<ov. rem.557>	'O qui sollicitos modo das, modo demis amores, / Adice praeceptis hoc quoque, Naso, tuis.
<ov. rem.559>	Ad mala quisque animum referat sua, ponet amorem; / Omnibus illa deus plusve minusve dedit. 
<ov. rem.561>	Qui Puteal Ianumque timet celeresque Kalendas, / Torqueat hunc aeris mutua summa sui;
<ov. rem.563>	Cui durus pater est, ut voto cetera cedant, / Huic pater ante oculos durus habendus erit;
<ov. rem.565>	Hic male dotata pauper cum coniuge vivit, / Uxorem fato credat obesse suo.
<ov. rem.567>	Est tibi rure bono generosae fertilis uvae / Vinea? ne nascens usta sit uva, time.
<ov. rem.569>	Ille habet in reditu navim: mare semper iniquum / Cogitet et damno litora foeda suo.
<ov. rem.571>	Filius hunc miles, te filia nubilis angat; / Et quis non causas mille doloris habet?
<ov. rem.573>	Ut posses odisse tuam, Pari, funera fratrum / Debueras oculis substituisse tuis.'
<ov. rem.575>	Plura loquebatur: placidum puerilis imago / Destituit somnum, si modo somnus erat.
<ov. rem.577>	Quid faciam? media navem Palinurus in unda / Deserit; ignotas cogor inire vias.
<ov. rem.579>	Quisquis amas, loca sola nocent, loca sola caveto! / Quo fugis? in populo tutior esse potes.
<ov. rem.581>	Non tibi secretis (augent secreta furores) / Est opus: auxilio turba futura tibi est.
<ov. rem.583>	Tristis eris, si solus eris, dominaeque relictae / Ante oculos facies stabit, ut ipsa, tuos.
<ov. rem.585>	Tristior idcirco nox est quam tempora Phoebi; / Quae relevet luctus, turba sodalis abest.
<ov. rem.587>	Nec fuge conloquium, nec sit tibi ianua clausa, / Nec tenebris vultus flebilis abde tuos. 
<ov. rem.589>	Semper habe Pyladen aliquem, qui curet Oresten: / Hic quoque amicitiae non levis usus erit.
<ov. rem.591>	Quid, nisi secretae laeserunt Phyllida silvae? / Certa necis causa est: incomitata fuit.
<ov. rem.593>	Ibat, ut Edono referens trieterica Baccho / Ire solet fusis barbara turba comis,
<ov. rem.595>	Et modo, qua poterat, longum spectabat in aequor, / Nunc in harenosa lassa iacebat humo.
<ov. rem.597>	'Perfide Demophoon!' surdas clamabat ad undas, / Ruptaque singultu verba loquentis erant.
<ov. rem.599>	Limes erat tenuis longa subnubilus umbra, / Quo tulit illa suos ad mare saepe pedes.
<ov. rem.601>	Nona terebatur miserae via: 'viderit!' inquit, / Et spectat zonam pallida facta suam,
<ov. rem.603>	Aspicit et ramos; dubitat, refugitque quod audet / Et timet, et digitos ad sua colla refert.
<ov. rem.605>	Sithoni, tum certe vellem non sola fuisses: / Non flesset positis Phyllida silva comis.
<ov. rem.607>	Phyllidis exemplo nimium secreta timete, / Laese vir a domina, laesa puella viro.
<ov. rem.609>	Praestiterat iuvenis quidquid mea Musa iubebat, / Inque suae portu paene salutis erat:
<ov. rem.611>	Reccidit, ut cupidos inter devenit amantes, / Et, quae condiderat, tela resumpsit Amor.
<ov. rem.613>	Siquis amas, nec vis, facito contagia vites; / Haec etiam pecori saepe nocere solent.
<ov. rem.615>	Dum spectant laesos oculi, laeduntur et ipsi, / Multaque corporibus transitione nocent.
<ov. rem.617>	In loca nonnumquam siccis arentia glebis / De prope currenti flumine manat aqua:
<ov. rem.619>	Manat amor tectus, si non ab amante recedas; / Turbaque in hoc omnes ingeniosa sumus. 
<ov. rem.621>	Alter item iam sanus erat; vicinia laesit: / Occursum dominae non tulit ille suae.
<ov. rem.623>	Vulnus in antiquum rediit male firma cicatrix, / Successumque artes non habuere meae.
<ov. rem.625>	Proximus a tectis ignis defenditur aegre; / Utile finitimis abstinuisse locis.
<ov. rem.627>	Nec quae ferre solet spatiantem porticus illam, / Te ferat, officium neve colatur idem.
<ov. rem.629>	Quid iuvat admonitu tepidam recalescere mentem? / Alter, si possis, orbis habendus erit.
<ov. rem.631>	Non facile esuriens posita retinebere mensa, / Et multam saliens incitat unda sitim.
<ov. rem.633>	Non facile est taurum visa retinere iuvenca, / Fortis equus visae semper adhinnit equae.
<ov. rem.635>	Haec ubi praestiteris, ut tandem litora tangas, / Non ipsam satis est deseruisse tibi.
<ov. rem.637>	Et soror et mater valeant et conscia nutrix, / Et quisquis dominae pars erit ulla tuae.
<ov. rem.639>	Nec veniat servus, nec flens ancillula fictum / Suppliciter dominae nomine dicat 'ave!'
<ov. rem.641>	Nec si scire voles, quid agat, tamen, illa, rogabis; / Perfer! erit lucro lingua retenta tuo.
<ov. rem.643>	Tu quoque, qui causam finiti reddis amoris, / Deque tua domina multa querenda refers,
<ov. rem.645>	Parce queri; melius sic ulciscere tacendo, / Ut desideriis effluat illa tuis.
<ov. rem.647>	Et malim taceas quam te desisse loquaris: / Qui nimium multis 'non amo' dicit, amat.
<ov. rem.649>	Sed meliore fide paulatim extinguitur ignis / Quam subito; lente desine, tutus eris.
<ov. rem.651>	Flumine perpetuo torrens solet altior ire: / Sed tamen haec brevis est, illa perennis aqua. 
<ov. rem.653>	Fallat, et in tenues evanidus exeat auras, / Perque gradus molles emoriatur amor.
<ov. rem.655>	Sed modo dilectam scelus est odisse puellam: / Exitus ingeniis convenit iste feris.
<ov. rem.657>	Non curare sat est: odio qui finit amorem, / Aut amat, aut aegre desinet esse miser.
<ov. rem.659>	Turpe vir et mulier, iuncti modo, protinus hostes; / Non illas lites Appias ipsa probat.
<ov. rem.661>	Saepe reas faciunt, et amant; ubi nulla simultas / Incidit, admonitu liber aberrat amor.
<ov. rem.663>	Forte aderam iuveni; dominam lectica tenebat: / Horrebant saevis omnia verba minis.
<ov. rem.665>	Iamque vadaturus 'lectica prodeat' inquit; / Prodierat: visa coniuge mutus erat.
<ov. rem.667>	Et manus et manibus duplices cecidere tabellae, / Venit in amplexus, atque 'ita vincis' ait.
<ov. rem.669>	Tutius est aptumque magis discedere pace, / Nec petere a thalamis litigiosa fora.
<ov. rem.671>	Munera quae dederas, habeat sine lite, iubeto: / Esse solent magno damna minora bono.
<ov. rem.673>	Quod si vos aliquis casus conducet in unum, / Mente memor tota quae damus arma, tene.
<ov. rem.675>	Nunc opus est armis; hic, o fortissime, pugna: / Vincenda est telo Penthesilea tuo.
<ov. rem.677>	Nunc tibi rivalis, nunc durum limen amanti, / Nunc subeant mediis inrita verba deis.
<ov. rem.679>	Nec compone comas, quia sis venturus ad illam, / Nec toga sit laxo conspicienda sinu. 
<ov. rem.681>	Nulla sit, ut placeas alienae cura puellae; / Iam facito e multis una sit illa tibi.
<ov. rem.683>	Sed quid praecipue nostris conatibus obstet / Eloquar, exemplo quemque docente suo.
<ov. rem.685>	Desinimus tarde, quia nos speramus amari: / Dum sibi quisque placet, credula turba sumus.
<ov. rem.687>	At tu nec voces (quid enim fallacius illis?) / Crede, nec aeternos pondus habere deos.
<ov. rem.689>	Neve puellarum lacrimis moveare, caveto: / Ut flerent, oculos erudiere suos.
<ov. rem.691>	Artibus innumeris mens oppugnatur amantum, / Ut lapis aequoreis undique pulsus aquis.
<ov. rem.693>	Nec causas aperi, quare divortia malis: / Nec dic, quid doleas: clam tamen usque dole.
<ov. rem.695>	Nec peccata refer, ne diluat: ipse favebis, / Ut melior causa causa sit illa tua.
<ov. rem.697>	Qui silet, est firmus; qui dicit multa puellae / Probra, satisfieri postulat ille sibi.
<ov. rem.699>	Non ego Dulichio furari more sagittas, / Nec raptas ausim tinguere in amne faces:
<ov. rem.701>	Nec nos purpureas pueri resecabimus alas, / Nec sacer arte mea laxior arcus erit.
<ov. rem.703>	Consilium est, quodcumque cano: parete canenti, / Tuque, favens coeptis, Phoebe saluber, ades.
<ov. rem.705>	Phoebus adest: sonuere lyrae, sonuere pharetrae; / Signa deum nosco per sua: Phoebus adest.
<ov. rem.707>	Confer Amyclaeis medicatum vellus anis / Murice cum Tyrio; turpius illud erit:
<ov. rem.709>	Vos quoque formosis vestras conferte puellas; / Incipiet dominae quemque pudere suae: 
<ov. rem.711>	Utraque formosae Paridi potuere videri, / Sed sibi conlatam vicit utramque Venus.
<ov. rem.713>	Nec solam faciem, mores quoque confer et artes: / Tantum iudicio ne tuus obsit amor.
<ov. rem.715>	Exiguum est, quod deinde canam; sed profuit illud / Exiguum multis: in quibus ipse fui.
<ov. rem.717>	Scripta cave relegas blandae servata puellae: / Constantes animos scripta relecta movent.
<ov. rem.719>	Omnia pone feros (pones invitus) in ignes, / Et dic 'ardoris sit rogus iste mei.'
<ov. rem.721>	Thestias absentem succendit stipite natum: / Tu timide flammae perfida verba dabis?
<ov. rem.723>	Si potes, et ceras remove: quid imagine muta / Carperis? hoc periit Laodamia modo.
<ov. rem.725>	Et loca saepe nocent; fugito loca conscia vestri / Concubitus; causas illa doloris habent.
<ov. rem.727>	'Hic fuit, hic cubuit; thalamo dormivimus illo: / Hic mihi lasciva gaudia nocte dedit.'
<ov. rem.729>	Admonitu refricatur amor, vulnusque novatum / Scinditur: infirmis culpa pusilla nocet.
<ov. rem.731>	Ut, paene extinctum cinerem si sulpure tangas, / Vivet et e minimo maximus ignis erit,
<ov. rem.733>	Sic, nisi vitaris quidquid renovabit amorem, / Flamma redardescet, quae modo nulla fuit.
<ov. rem.735>	Argolides cuperent fugisse Capherea puppes, / Teque, senex, luctus ignibus ulte tuos.
<ov. rem.737>	Praeterita cautus Nisede navita gaudet: / Tu loca, quae nimium grata fuere, cave. 
<ov. rem.739>	Haec tibi sint Syrtes: haec Acroceraunia vita: / Hic vomit epotas dira Charybdis aquas.
<ov. rem.741>	Sunt quae non possunt aliquo cogente iuberi, / Saepe tamen casu facta iuvare solent.
<ov. rem.743>	Perdat opes Phaedra, parces, Neptune, nepoti, / Nec faciet pavidos taurus avitus equos.
<ov. rem.745>	Cnosida fecisses inopem, sapienter amasset: / Divitiis alitur luxuriosus amor.
<ov. rem.747>	Cur nemo est, Hecalen, nulla est, quae ceperit Iron? / Nempe quod alter egens, altera pauper erat.
<ov. rem.749>	Non habet, unde suum paupertas pascat amorem: / Non tamen hoc tanti est, pauper ut esse velis.
<ov. rem.751>	At tanti tibi sit non indulgere theatris, / Dum bene de vacuo pectore cedat amor.
<ov. rem.753>	Enervant animos citharae lotosque lyraeque / Et vox et numeris brachia mota suis.
<ov. rem.755>	Illic adsidue ficti saltantur amantes: / Quod caveas, actor, quam iuvet, arte docet.
<ov. rem.757>	Eloquar invitus: teneros ne tange poetas! / Summoveo dotes impius ipse meas.
<ov. rem.759>	Callimachum fugito: non est inimicus Amori: / Et cum Callimacho tu quoque, Co, noces.
<ov. rem.761>	Me certe Sappho meliorem fecit amicae, / Nec rigidos mores Tea Musa dedit.
<ov. rem.763>	Carmina quis potuit tuto legisse Tibulli, / Vel tua, cuius opus Cynthia sola fuit? 
<ov. rem.765>	Quis poterit lecto durus discedere Gallo? / Et mea nescio quid carmina tale sonant.
<ov. rem.767>	Quod nisi dux operis vatem frustratur Apollo, / Aemulus est nostri maxima causa mali:
<ov. rem.769>	At tu rivalem noli tibi fingere quemquam, / Inque suo solam crede iacere toro.
<ov. rem.771>	Acrius Hermionen ideo dilexit Orestes, / Esse quod alterius coeperat illa viri.
<ov. rem.773>	Quid, Menelae, doles? ibas sine coniuge Creten, / Et poteras nupta lentus abesse tua.
<ov. rem.775>	Ut Paris hanc rapuit, nunc demum uxore carere / Non potes: alterius crevit amore tuus.
<ov. rem.777>	Hoc et in abducta Briseide flebat Achilles, / Illam Plisthenio gaudia ferre viro;
<ov. rem.779>	Nec frustra flebat, mihi credite: fecit Atrides, / Quod si non faceret, turpiter esset iners.
<ov. rem.781>	Certe ego fecissem, nec sum sapientior illo: / Invidiae fructus maximus ille fuit.
<ov. rem.783>	Nam sibi quod numquam tactam Briseida iurat / Per sceptrum, sceptrum non putat esse deos.
<ov. rem.785>	Di faciant, possis dominae transire relictae / Limina, proposito sufficiantque pedes.
<ov. rem.787>	Et poteris; modo velle tene: nunc fortiter ire, / Nunc opus est celeri subdere calcar equo.
<ov. rem.789>	Illo Lotophagos, illo Sirenas in antro / Esse puta; remis adice vela tuis.
<ov. rem.791>	Hunc quoque, quo quondam nimium rivale dolebas, / Vellem desineres hostis habere loco. 
<ov. rem.793>	At certe, quamvis odio remanente, saluta; / Oscula cum poteris iam dare, sanus eris.
<ov. rem.795>	Ecce, cibos etiam, medicinae fungar ut omni / Munere, quos fugias quosque sequare, dabo.
<ov. rem.797>	Daunius, an Libycis bulbus tibi missus ab oris, / An veniat Megaris, noxius omnis erit.
<ov. rem.799>	Nec minus erucas aptum vitare salaces, / Et quicquid Veneri corpora nostra parat.
<ov. rem.801>	Utilius sumas acuentes lumina rutas, / Et quidquid Veneri corpora nostra negat.
<ov. rem.803>	Quid tibi praecipiam de Bacchi munere, quaeris? / Spe brevius monitis expediere meis.
<ov. rem.805>	Vina parant animum Veneri, nisi plurima sumas / Et stupeant multo corda sepulta mero.
<ov. rem.807>	Nutritur vento, vento restinguitur ignis: / Lenis alit flammas, grandior aura necat.
<ov. rem.809>	Aut nulla ebrietas, aut tanta sit, ut tibi curas / Eripiat; siqua est inter utrumque, nocet.
<ov. rem.811>	Hoc opus exegi: fessae date serta carinae; / Contigimus portus, quo mihi cursus erat.
<ov. rem.813>	Postmodo reddetis sacro pia vota poetae, / Carmine sanati femina virque meo. 
<ov. ars.1.1>	Siquis in hoc artem populo non novit amandi, / Hoc legat et lecto carmine doctus amet.
<ov. ars.1.3>	Arte citae veloque rates remoque moventur, / Arte leves currus: arte regendus amor.
<ov. ars.1.5>	Curribus Automedon lentisque erat aptus habenis, / Tiphys in Haemonia puppe magister erat:
<ov. ars.1.7>	Me Venus artificem tenero praefecit Amori; / Tiphys et Automedon dicar Amoris ego.
<ov. ars.1.9>	Ille quidem ferus est et qui mihi saepe repugnet: / Sed puer est, aetas mollis et apta regi.
<ov. ars.1.11>	Phillyrides puerum cithara perfecit Achillem, / Atque animos placida contudit arte feros.
<ov. ars.1.13>	Qui totiens socios, totiens exterruit hostes, / Creditur annosum pertimuisse senem.
<ov. ars.1.15>	Quas Hector sensurus erat, poscente magistro / Verberibus iussas praebuit ille manus.
<ov. ars.1.17>	Aeacidae Chiron, ego sum praeceptor Amoris: / Saevus uterque puer, natus uterque dea.
<ov. ars.1.19>	Sed tamen et tauri cervix oneratur aratro, / Frenaque magnanimi dente teruntur equi;
<ov. ars.1.21>	Et mihi cedet Amor, quamvis mea vulneret arcu / Pectora, iactatas excutiatque faces.
<ov. ars.1.23>	Quo me fixit Amor, quo me violentius ussit, / Hoc melior facti vulneris ultor ero: 
<ov. ars.1.25>	Non ego, Phoebe, datas a te mihi mentiar artes, / Nec nos ariae voce monemur avis,
<ov. ars.1.27>	Nec mihi sunt visae Clio Cliusque sorores / Servanti pecudes vallibus, Ascra, tuis:
<ov. ars.1.29>	Usus opus movet hoc: vati parete perito; / Vera canam: coeptis, mater Amoris, ades!
<ov. ars.1.31>	Este procul, vittae tenues, insigne pudoris, / Quaeque tegis medios, instita longa, pedes.
<ov. ars.1.33>	Nos venerem tutam concessaque furta canemus, / Inque meo nullum carmine crimen erit.
<ov. ars.1.35>	Principio, quod amare velis, reperire labora, / Qui nova nunc primum miles in arma venis.
<ov. ars.1.37>	Proximus huic labor est placitam exorare puellam: / Tertius, ut longo tempore duret amor.
<ov. ars.1.39>	Hic modus, haec nostro signabitur area curru: / Haec erit admissa meta terenda rota.
<ov. ars.1.41>	Dum licet, et loris passim potes ire solutis, / Elige cui dicas 'tu mihi sola places.'
<ov. ars.1.43>	Haec tibi non tenues veniet delapsa per auras: / Quaerenda est oculis apta puella tuis.
<ov. ars.1.45>	Scit bene venator, cervis ubi retia tendat, / Scit bene, qua frendens valle moretur aper;
<ov. ars.1.47>	Aucupibus noti frutices; qui sustinet hamos, / Novit quae multo pisce natentur aquae:
<ov. ars.1.49>	Tu quoque, materiam longo qui quaeris amori, / Ante frequens quo sit disce puella loco.
<ov. ars.1.51>	Non ego quaerentem vento dare vela iubebo, / Nec tibi, ut invenias, longa terenda via est. 
<ov. ars.1.53>	Andromedan Perseus nigris portarit ab Indis, / Raptaque sit Phrygio Graia puella viro,
<ov. ars.1.55>	Tot tibi tamque dabit formosas Roma puellas, / 'Haec habet' ut dicas 'quicquid in orbe fuit.'
<ov. ars.1.57>	Gargara quot segetes, quot habet Methymna racemos, / Aequore quot pisces, fronde teguntur aves,
<ov. ars.1.59>	Quot caelum stellas, tot habet tua Roma puellas: / Mater in Aeneae constitit urbe sui.
<ov. ars.1.61>	Seu caperis primis et adhuc crescentibus annis, / Ante oculos veniet vera puella tuos:
<ov. ars.1.63>	Sive cupis iuvenem, iuvenes tibi mille placebunt. / Cogeris voti nescius esse tui:
<ov. ars.1.65>	Seu te forte iuvat sera et sapientior aetas, / Hoc quoque, crede mihi, plenius agmen erit.
<ov. ars.1.67>	Tu modo Pompeia lentus spatiare sub umbra, / Cum sol Herculei terga leonis adit:
<ov. ars.1.69>	Aut ubi muneribus nati sua munera mater / Addidit, externo marmore dives opus.
<ov. ars.1.71>	Nec tibi vitetur quae, priscis sparsa tabellis, / Porticus auctoris Livia nomen habet:
<ov. ars.1.73>	Quaque parare necem miseris patruelibus ausae / Belides et stricto stat ferus ense pater.
<ov. ars.1.75>	Nec te praetereat Veneri ploratus Adonis, / Cultaque Iudaeo septima sacra Syro. 
<ov. ars.1.77>	Nec fuge linigerae Memphitica templa iuvencae: / Multas illa facit, quod fuit ipsa Iovi.
<ov. ars.1.79>	Et fora conveniunt (quis credere possit?) amori: / Flammaque in arguto saepe reperta foro:
<ov. ars.1.81>	Subdita qua Veneris facto de marmore templo / Appias expressis ara pulsat aquis,
<ov. ars.1.83>	Illo saepe loco capitur consultus Amori, / Quique aliis cavit, non cavet ipse sibi:
<ov. ars.1.85>	Illo saepe loco desunt sua verba diserto, / Resque novae veniunt, causaque agenda sua est.
<ov. ars.1.87>	Hunc Venus e templis, quae sunt confinia, ridet: / Qui modo patronus, nunc cupit esse cliens.
<ov. ars.1.89>	Sed tu praecipue curvis venare theatris: / Haec loca sunt voto fertiliora tuo.
<ov. ars.1.91>	Illic invenies quod ames, quod ludere possis, / Quodque semel tangas, quodque tenere velis.
<ov. ars.1.93>	Ut redit itque frequens longum formica per agmen, / Granifero solitum cum vehit ore cibum,
<ov. ars.1.95>	Aut ut apes saltusque suos et olentia nactae / Pascua per flores et thyma summa volant,
<ov. ars.1.97>	Sic ruit ad celebres cultissima femina ludos: / Copia iudicium saepe morata meum est.
<ov. ars.1.99>	Spectatum veniunt, veniunt spectentur ut ipsae: / Ille locus casti damna pudoris habet.
<ov. ars.1.101>	Primus sollicitos fecisti, Romule, ludos, / Cum iuvit viduos rapta Sabina viros. 
<ov. ars.1.103>	Tunc neque marmoreo pendebant vela theatro, / Nec fuerant liquido pulpita rubra croco;
<ov. ars.1.105>	Illic quas tulerant nemorosa Palatia, frondes / Simpliciter positae, scena sine arte fuit;
<ov. ars.1.107>	In gradibus sedit populus de caespite factis, / Qualibet hirsutas fronde tegente comas.
<ov. ars.1.109>	Respiciunt, oculisque notant sibi quisque puellam / Quam velit, et tacito pectore multa movent.
<ov. ars.1.111>	Dumque, rudem praebente modum tibicine Tusco, / Ludius aequatam ter pede pulsat humum,
<ov. ars.1.113>	In medio plausu (plausus tunc arte carebant) / Rex populo praedae signa petita dedit.
<ov. ars.1.115>	Protinus exiliunt, animum clamore fatentes, / Virginibus cupidas iniciuntque manus.
<ov. ars.1.117>	Ut fugiunt aquilas, timidissima turba, columbae, / Ut fugit invisos agna novella lupos:
<ov. ars.1.119>	Sic illae timuere viros sine more ruentes; / Constitit in nulla qui fuit ante color.
<ov. ars.1.121>	Nam timor unus erat, facies non una timoris: / Pars laniat crines, pars sine mente sedet;
<ov. ars.1.123>	Altera maesta silet, frustra vocat altera matrem: / Haec queritur, stupet haec; haec manet, illa fugit;
<ov. ars.1.125>	Ducuntur raptae, genialis praeda, puellae, / Et potuit multas ipse decere timor.
<ov. ars.1.127>	Siqua repugnarat nimium comitemque negabat, / Sublatam cupido vir tulit ipse sinu,
<ov. ars.1.129>	Atque ita 'quid teneros lacrimis corrumpis ocellos? / Quod matri pater est, hoc tibi' dixit 'ero.'
<ov. ars.1.131>	Romule, militibus scisti dare commoda solus: / Haec mihi si dederis commoda, miles ero.
<ov. ars.1.133>	Scilicet ex illo sollemnia more theatra / Nunc quoque formosis insidiosa manent. 
<ov. ars.1.135>	Nec te nobilium fugiat certamen equorum; / Multa capax populi commoda Circus habet.
<ov. ars.1.137>	Nil opus est digitis, per quos arcana loquaris, / Nec tibi per nutus accipienda nota est:
<ov. ars.1.139>	Proximus a domina, nullo prohibente, sedeto, / Iunge tuum lateri qua potes usque latus;
<ov. ars.1.141>	Et bene, quod cogit, si nolis, linea iungi, / Quod tibi tangenda est lege puella loci.
<ov. ars.1.143>	Hic tibi quaeratur socii sermonis origo, / Et moveant primos publica verba sonos.
<ov. ars.1.145>	Cuius equi veniant, facito, studiose, requiras: / Nec mora, quisquis erit, cui favet illa, fave.
<ov. ars.1.147>	At cum pompa frequens caelestibus ibit eburnis, / Tu Veneri dominae plaude favente manu;
<ov. ars.1.149>	Utque fit, in gremium pulvis si forte puellae / Deciderit, digitis excutiendus erit:
<ov. ars.1.151>	Etsi nullus erit pulvis, tamen excute nullum: / Quaelibet officio causa sit apta tuo.
<ov. ars.1.153>	Pallia si terra nimium demissa iacebunt, / Collige, et inmunda sedulus effer humo;
<ov. ars.1.155>	Protinus, officii pretium, patiente puella / Contingent oculis crura videnda tuis.
<ov. ars.1.157>	Respice praeterea, post vos quicumque sedebit, / Ne premat opposito mollia terga genu.
<ov. ars.1.159>	Parva leves capiunt animos: fuit utile multis / Pulvinum facili composuisse manu.
<ov. ars.1.161>	Profuit et tenui ventos movisse tabella, / Et cava sub tenerum scamna dedisse pedem.
<ov. ars.1.163>	Hos aditus Circusque novo praebebit amori, / Sparsaque sollicito tristis harena foro. 
<ov. ars.1.165>	Illa saepe puer Veneris pugnavit harena, / Et qui spectavit vulnera, vulnus habet.
<ov. ars.1.167>	Dum loquitur tangitque manum poscitque libellum / Et quaerit posito pignore, vincat uter,
<ov. ars.1.169>	Saucius ingemuit telumque volatile sensit, / Et pars spectati muneris ipse fuit.
<ov. ars.1.171>	Quid, modo cum belli navalis imagine Caesar / Persidas induxit Cecropiasque rates?
<ov. ars.1.173>	Nempe ab utroque mari iuvenes, ab utroque puellae / Venere, atque ingens orbis in Urbe fuit.
<ov. ars.1.175>	Quis non invenit turba, quod amaret, in illa? / Eheu, quam multos advena torsit amor!
<ov. ars.1.177>	Ecce, parat Caesar domito quod defuit orbi / Addere: nunc, oriens ultime, noster eris.
<ov. ars.1.179>	Parthe, dabis poenas: Crassi gaudete sepulti, / Signaque barbaricas non bene passa manus.
<ov. ars.1.181>	Ultor adest, primisque ducem profitetur in annis, / Bellaque non puero tractat agenda puer.
<ov. ars.1.183>	Parcite natales timidi numerare deorum: / Caesaribus virtus contigit ante diem.
<ov. ars.1.185>	Ingenium caeleste suis velocius annis / Surgit, et ignavae fert male damna morae.
<ov. ars.1.187>	Parvus erat, manibusque duos Tirynthius angues / Pressit, et in cunis iam Iove dignus erat. 
<ov. ars.1.189>	Nunc quoque qui puer es, quantus tum, Bacche, fuisti, / Cum timuit thyrsos India victa tuos?
<ov. ars.1.191>	Auspiciis annisque patris, puer, arma movebis, / Et vinces annis auspiciisque patris:
<ov. ars.1.193>	Tale rudimentum tanto sub nomine debes, / Nunc iuvenum princeps, deinde future senum;
<ov. ars.1.195>	Cum tibi sint fratres, fratres ulciscere laesos: / Cumque pater tibi sit, iura tuere patris.
<ov. ars.1.197>	Induit arma tibi genitor patriaeque tuusque: / Hostis ab invito regna parente rapit;
<ov. ars.1.199>	Tu pia tela feres, sceleratas ille sagittas: / Stabit pro signis iusque piumque tuis.
<ov. ars.1.201>	Vincuntur causa Parthi: vincantur et armis; / Eoas Latio dux meus addat opes.
<ov. ars.1.203>	Marsque pater Caesarque pater, date numen eunti: / Nam deus e vobis alter es, alter eris.
<ov. ars.1.205>	Auguror, en, vinces; votivaque carmina reddam, / Et magno nobis ore sonandus eris.
<ov. ars.1.207>	Consistes, aciemque meis hortabere verbis; / O desint animis ne mea verba tuis!
<ov. ars.1.209>	Tergaque Parthorum Romanaque pectora dicam, / Telaque, ab averso quae iacit hostis equo.
<ov. ars.1.211>	Qui fugis ut vincas, quid victo, Parthe, relinquis? / Parthe, malum iam nunc Mars tuus omen habet.
<ov. ars.1.213>	Ergo erit illa dies, qua tu, pulcherrime rerum, / Quattuor in niveis aureus ibis equis. 
<ov. ars.1.215>	Ibunt ante duces onerati colla catenis, / Ne possint tuti, qua prius, esse fuga.
<ov. ars.1.217>	Spectabunt laeti iuvenes mixtaeque puellae, / Diffundetque animos omnibus ista dies.
<ov. ars.1.219>	Atque aliqua ex illis cum regum nomina quaeret, / Quae loca, qui montes, quaeve ferantur aquae,
<ov. ars.1.221>	Omnia responde, nec tantum siqua rogabit; / Et quae nescieris, ut bene nota refer.
<ov. ars.1.223>	Hic est Euphrates, praecinctus harundine frontem: / Cui coma dependet caerula, Tigris erit.
<ov. ars.1.225>	Hos facito Armenios; haec est Danaia Persis: / Urbs in Achaemeniis vallibus ista fuit.
<ov. ars.1.227>	Ille vel ille, duces; et erunt quae nomina dicas, / Si poteris, vere, si minus, apta tamen.
<ov. ars.1.229>	Dant etiam positis aditum convivia mensis: / Est aliquid praeter vina, quod inde petas.
<ov. ars.1.231>	Saepe illic positi teneris adducta lacertis / Purpureus Bacchi cornua pressit Amor:
<ov. ars.1.233>	Vinaque cum bibulas sparsere Cupidinis alas, / Permanet et capto stat gravis ille loco.
<ov. ars.1.235>	Ille quidem pennas velociter excutit udas: / Sed tamen et spargi pectus amore nocet.
<ov. ars.1.237>	Vina parant animos faciuntque caloribus aptos: / Cura fugit multo diluiturque mero.
<ov. ars.1.239>	Tunc veniunt risus, tum pauper cornua sumit, / Tum dolor et curae rugaque frontis abit.
<ov. ars.1.241>	Tunc aperit mentes aevo rarissima nostro / Simplicitas, artes excutiente deo.
<ov. ars.1.243>	Illic saepe animos iuvenum rapuere puellae, / Et Venus in vinis ignis in igne fuit. 
<ov. ars.1.245>	Hic tu fallaci nimium ne crede lucernae: / Iudicio formae noxque merumque nocent.
<ov. ars.1.247>	Luce deas caeloque Paris spectavit aperto, / Cum dixit Veneri 'vincis utramque, Venus.'
<ov. ars.1.249>	Nocte latent mendae, vitioque ignoscitur omni, / Horaque formosam quamlibet illa facit.
<ov. ars.1.251>	Consule de gemmis, de tincta murice lana, / Consule de facie corporibusque diem.
<ov. ars.1.253>	Quid tibi femineos coetus venatibus aptos / Enumerem? numero cedet harena meo.
<ov. ars.1.255>	Quid referam Baias, praetextaque litora velis, / Et quae de calido sulpure fumat aqua?
<ov. ars.1.257>	Hinc aliquis vulnus referens in pectore dixit / 'Non haec, ut fama est, unda salubris erat.'
<ov. ars.1.259>	Ecce suburbanae templum nemorale Dianae / Partaque per gladios regna nocente manu:
<ov. ars.1.261>	Illa, quod est virgo, quod tela Cupidinis odit, / Multa dedit populo vulnera, multa dabit.
<ov. ars.1.263>	Hactenus, unde legas quod ames, ubi retia ponas, / Praecipit imparibus vecta Thalea rotis.
<ov. ars.1.265>	Nunc tibi, quae placuit, quas sit capienda per artes, / Dicere praecipuae molior artis opus.
<ov. ars.1.267>	Quisquis ubique, viri, dociles advertite mentes, / Pollicitisque favens, vulgus, adeste meis.
<ov. ars.1.269>	Prima tuae menti veniat fiducia, cunctas / Posse capi; capies, tu modo tende plagas.
<ov. ars.1.271>	Vere prius volucres taceant, aestate cicadae, / Maenalius lepori det sua terga canis, 
<ov. ars.1.273>	Femina quam iuveni blande temptata repugnet: / Haec quoque, quam poteris credere nolle, volet.
<ov. ars.1.275>	Utque viro furtiva venus, sic grata puellae: / Vir male dissimulat: tectius illa cupit.
<ov. ars.1.277>	Conveniat maribus, nequam nos ante rogemus, / Femina iam partes victa rogantis agat.
<ov. ars.1.279>	Mollibus in pratis admugit femina tauro: / Femina cornipedi semper adhinnit equo.
<ov. ars.1.281>	Parcior in nobis nec tam furiosa libido: / Legitimum finem flamma virilis habet.
<ov. ars.1.283>	Byblida quid referam, vetito quae fratris amore / Arsit et est laqueo fortiter ulta nefas?
<ov. ars.1.285>	Myrrha patrem, sed non qua filia debet, amavit, / Et nunc obducto cortice pressa latet:
<ov. ars.1.287>	Illius lacrimis, quas arbore fundit odora, / Unguimur, et dominae nomina gutta tenet.
<ov. ars.1.289>	Forte sub umbrosis nemorosae vallibus Idae / Candidus, armenti gloria, taurus erat,
<ov. ars.1.291>	Signatus tenui media inter cornua nigro: / Una fuit labes, cetera lactis erant.
<ov. ars.1.293>	Illum Cnosiadesque Cydoneaeque iuvencae / Optarunt tergo sustinuisse suo.
<ov. ars.1.295>	Pasipha fieri gaudebat adultera tauri; / Invida formosas oderat illa boves.
<ov. ars.1.297>	Nota cano: non hoc, centum quae sustinet urbes, / Quamvis sit mendax, Creta negare potest.
<ov. ars.1.299>	Ipsa novas frondes et prata tenerrima tauro / Fertur inadsueta subsecuisse manu.
<ov. ars.1.301>	It comes armentis, nec ituram cura moratur / Coniugis, et Minos a bove victus erat. 
<ov. ars.1.303>	Quo tibi, Pasipha, pretiosas sumere vestes? / Ille tuus nullas sentit adulter opes.
<ov. ars.1.305>	Quid tibi cum speculo, montana armenta petenti? / Quid totiens positas fingis, inepta, comas?
<ov. ars.1.307>	Crede tamen speculo, quod te negat esse iuvencam. / Quam cuperes fronti cornua nata tuae!
<ov. ars.1.309>	Sive placet Minos, nullus quaeratur adulter: / Sive virum mavis fallere, falle viro!
<ov. ars.1.311>	In nemus et saltus thalamo regina relicto / Fertur, ut Aonio concita Baccha deo.
<ov. ars.1.313>	A, quotiens vaccam vultu spectavit iniquo, / Et dixit 'domino cur placet ista meo?
<ov. ars.1.315>	Aspice, ut ante ipsum teneris exultet in herbis: / Nec dubito, quin se stulta decere putet.'
<ov. ars.1.317>	Dixit, et ingenti iamdudum de grege duci / Iussit et inmeritam sub iuga curva trahi,
<ov. ars.1.319>	Aut cadere ante aras commentaque sacra coegit, / Et tenuit laeta paelicis exta manu.
<ov. ars.1.321>	Paelicibus quotiens placavit numina caesis, / Atque ait, exta tenens 'ite, placete meo!'
<ov. ars.1.323>	Et modo se Europen fieri, modo postulat Io, / Altera quod bos est, altera vecta bove.
<ov. ars.1.325>	Hanc tamen implevit, vacca deceptus acerna, / Dux gregis, et partu proditus auctor erat.
<ov. ars.1.327>	Cressa Thyesteo si se abstinuisset amore / (Et quantum est uno posse carere viro?),
<ov. ars.1.329>	Non medium rupisset iter, curruque retorto / Auroram versis Phoebus adisset equis.
<ov. ars.1.331>	Filia purpureos Niso furata capillos / Pube premit rabidos inguinibusque canes. 
<ov. ars.1.333>	Qui Martem terra, Neptunum effugit in undis, / Coniugis Atrides victima dira fuit.
<ov. ars.1.335>	Cui non defleta est Ephyraeae flamma Cresae, / Et nece natorum sanguinolenta parens?
<ov. ars.1.337>	Flevit Amyntorides per inania lumina Phoenix: / Hippolytum pavidi diripuistis equi.
<ov. ars.1.339>	Quid fodis inmeritis, Phineu, sua lumina natis? / Poena reversura est in caput ista tuum.
<ov. ars.1.341>	Omnia feminea sunt ista libidine mota; / Acrior est nostra, plusque furoris habet.
<ov. ars.1.343>	Ergo age, ne dubita cunctas sperare puellas; / Vix erit e multis, quae neget, una, tibi.
<ov. ars.1.345>	Quae dant quaeque negant, gaudent tamen esse rogatae: / Ut iam fallaris, tuta repulsa tua est.
<ov. ars.1.347>	Sed cur fallaris, cum sit nova grata voluptas / Et capiant animos plus aliena suis?
<ov. ars.1.349>	Fertilior seges est alienis semper in agris, / Vicinumque pecus grandius uber habet.
<ov. ars.1.351>	Sed prius ancillam captandae nosse puellae / Cura sit: accessus molliet illa tuos.
<ov. ars.1.353>	Proxima consiliis dominae sit ut illa, videto, / Neve parum tacitis conscia fida iocis.
<ov. ars.1.355>	Hanc tu pollicitis, hanc tu corrumpe rogando: / Quod petis, ex facili, si volet illa, feres.
<ov. ars.1.357>	Illa leget tempus (medici quoque tempora servant) / Quo facilis dominae mens sit et apta capi.
<ov. ars.1.359>	Mens erit apta capi tum, cum laetissima rerum / Ut seges in pingui luxuriabit humo.
<ov. ars.1.361>	Pectora dum gaudent nec sunt adstricta dolore, / Ipsa patent, blanda tum subit arte Venus. 
<ov. ars.1.363>	Tum, cum tristis erat, defensa est Ilios armis: / Militibus gravidum laeta recepit equum.
<ov. ars.1.365>	Tum quoque temptanda est, cum paelice laesa dolebit: / Tum facies opera, ne sit inulta, tua.
<ov. ars.1.367>	Hanc matutinos pectens ancilla capillos / Incitet, et velo remigis addat opem,
<ov. ars.1.369>	Et secum tenui suspirans murmure dicat / 'At, puto, non poteras ipsa referre vicem.'
<ov. ars.1.371>	Tum de te narret, tum persuadentia verba / Addat, et insano iuret amore mori.
<ov. ars.1.373>	Sed propera, ne vela cadant auraeque residant: / Ut fragilis glacies, interit ira mora.
<ov. ars.1.375>	Quaeris, an hanc ipsam prosit violare ministram? / Talibus admissis alea grandis inest.
<ov. ars.1.377>	Haec a concubitu fit sedula, tardior illa, / Haec dominae munus te parat, illa sibi.
<ov. ars.1.379>	Casus in eventu est: licet hic indulgeat ausis, / Consilium tamen est abstinuisse meum.
<ov. ars.1.381>	Non ego per praeceps et acuta cacumina vadam, / Nec iuvenum quisquam me duce captus erit.
<ov. ars.1.383>	Si tamen illa tibi, dum dat recipitque tabellas, / Corpore, non tantum sedulitate placet,
<ov. ars.1.385>	Fac domina potiare prius, comes illa sequatur: / Non tibi ab ancilla est incipienda venus.
<ov. ars.1.387>	Hoc unum moneo, siquid modo creditur arti, / Nec mea dicta rapax per mare ventus agit:
<ov. ars.1.389>	Aut non temptaris aut perfice! tollitur index, / Cum semel in partem criminis ipsa venit.
<ov. ars.1.391>	Non avis utiliter viscatis effugit alis; / Non bene de laxis cassibus exit aper. 
<ov. ars.1.393>	Saucius arrepto piscis teneatur ab hamo: / Perprime temptatam, nec nisi victor abi.
<ov. ars.1.395>	 Tunc neque te prodet communi noxia culpa, / Factaque erunt dominae dictaque nota tibi. 
<ov. ars.1.397>	Sed bene celetur: bene si celabitur index, / Notitiae suberit semper amica tuae.
<ov. ars.1.399>	Tempora qui solis operosa colentibus arva, / Fallitur, et nautis aspicienda putat;
<ov. ars.1.401>	Nec semper credenda ceres fallacibus arvis, / Nec semper viridi concava puppis aquae,
<ov. ars.1.403>	Nec teneras semper tutum captare puellas: / Saepe dato melius tempore fiet idem.
<ov. ars.1.405>	Sive dies suberit natalis, sive Kalendae, / Quas Venerem Marti continuasse iuvat,
<ov. ars.1.407>	Sive erit ornatus non ut fuit ante sigillis, / Sed regum positas Circus habebit opes,
<ov. ars.1.409>	Differ opus: tunc tristis hiems, tunc Pliades instant, / Tunc tener aequorea mergitur Haedus aqua;
<ov. ars.1.411>	Tunc bene desinitur: tunc siquis creditur alto, / Vix tenuit lacerae naufraga membra ratis.
<ov. ars.1.413>	Tu licet incipias qua flebilis Allia luce / Vulneribus Latiis sanguinolenta fluit,
<ov. ars.1.415>	Quaque die redeunt, rebus minus apta gerendis, / Culta Palaestino septima festa Syro.
<ov. ars.1.417>	Magna superstitio tibi sit natalis amicae: / Quaque aliquid dandum est, illa sit atra dies. 
<ov. ars.1.419>	Cum bene vitaris, tamen auferet; invenit artem / Femina, qua cupidi carpat amantis opes.
<ov. ars.1.421>	Institor ad dominam veniet discinctus emacem, / Expediet merces teque sedente suas:
<ov. ars.1.423>	Quas illa, inspicias, sapere ut videare, rogabit: / Oscula deinde dabit; deinde rogabit, emas.
<ov. ars.1.425>	Hoc fore contentam multos iurabit in annos, / Nunc opus esse sibi, nunc bene dicet emi.
<ov. ars.1.427>	Si non esse domi, quos des, causabere nummos, / Littera poscetur --- ne didicisse iuvet.
<ov. ars.1.429>	Quid, quasi natali cum poscit munera libo, / Et, quotiens opus est, nascitur illa, sibi?
<ov. ars.1.431>	Quid, cum mendaci damno maestissima plorat, / Elapsusque cava fingitur aure lapis?
<ov. ars.1.433>	Multa rogant utenda dari, data reddere nolunt: / Perdis, et in damno gratia nulla tuo.
<ov. ars.1.435>	Non mihi, sacrilegas meretricum ut persequar artes, / Cum totidem linguis sint satis ora decem.
<ov. ars.1.437>	Cera vadum temptet, rasis infusa tabellis: / Cera tuae primum conscia mentis eat.
<ov. ars.1.439>	Blanditias ferat illa tuas imitataque amantem / Verba; nec exiguas, quisquis es, adde preces.
<ov. ars.1.441>	Hectora donavit Priamo prece motus Achilles; / Flectitur iratus voce rogante deus.
<ov. ars.1.443>	Promittas facito: quid enim promittere laedit? / Pollicitis dives quilibet esse potest.
<ov. ars.1.445>	Spes tenet in tempus, semel est si credita, longum: / Illa quidem fallax, sed tamen apta dea est.
<ov. ars.1.447>	Si dederis aliquid, poteris ratione relinqui: / Praeteritum tulerit, perdideritque nihil. 
<ov. ars.1.449>	At quod non dederis, semper videare daturus: / Sic dominum sterilis saepe fefellit ager:
<ov. ars.1.451>	Sic, ne perdiderit, non cessat perdere lusor, / Et revocat cupidas alea saepe manus.
<ov. ars.1.453>	Hoc opus, hic labor est, primo sine munere iungi; / Ne dederit gratis quae dedit, usque dabit.
<ov. ars.1.455>	Ergo eat et blandis peraretur littera verbis, / Exploretque animos, primaque temptet iter.
<ov. ars.1.457>	Littera Cydippen pomo perlata fefellit, / Insciaque est verbis capta puella suis.
<ov. ars.1.459>	Disce bonas artes, moneo, Romana iuventus, / Non tantum trepidos ut tueare reos;
<ov. ars.1.461>	Quam populus iudexque gravis lectusque senatus, / Tam dabit eloquio victa puella manus.
<ov. ars.1.463>	Sed lateant vires, nec sis in fronte disertus; / Effugiant voces verba molesta tuae.
<ov. ars.1.465>	Quis, nisi mentis inops, tenerae declamat amicae? / Saepe valens odii littera causa fuit.
<ov. ars.1.467>	Sit tibi credibilis sermo consuetaque verba, / Blanda tamen, praesens ut videare loqui.
<ov. ars.1.469>	Si non accipiet scriptum, inlectumque remittet, / Lecturam spera, propositumque tene.
<ov. ars.1.471>	Tempore difficiles veniunt ad aratra iuvenci, / Tempore lenta pati frena docentur equi:
<ov. ars.1.473>	Ferreus adsiduo consumitur anulus usu, / Interit adsidua vomer aduncus humo.
<ov. ars.1.475>	Quid magis est saxo durum, quid mollius unda? / Dura tamen molli saxa cavantur aqua.
<ov. ars.1.477>	Penelopen ipsam, persta modo, tempore vinces: / Capta vides sero Pergama, capta tamen. 
<ov. ars.1.479>	Legerit, et nolit rescribere? cogere noli: / Tu modo blanditias fac legat usque tuas.
<ov. ars.1.481>	Quae voluit legisse, volet rescribere lectis: / Per numeros venient ista gradusque suos.
<ov. ars.1.483>	Forsitan et primo veniet tibi littera tristis, / Quaeque roget, ne se sollicitare velis.
<ov. ars.1.485>	Quod rogat illa, timet; quod non rogat, optat, ut instes; / Insequere, et voti postmodo compos eris.
<ov. ars.1.487>	Interea, sive illa toro resupina feretur, / Lecticam dominae dissimulanter adi,
<ov. ars.1.489>	Neve aliquis verbis odiosas offerat auris, / Qua potes ambiguis callidus abde notis.
<ov. ars.1.491>	Seu pedibus vacuis illi spatiosa teretur / Porticus, hic socias tu quoque iunge moras:
<ov. ars.1.493>	Et modo praecedas facito, modo terga sequaris, / Et modo festines, et modo lentus eas:
<ov. ars.1.495>	Nec tibi de mediis aliquot transire columnas / Sit pudor, aut lateri continuasse latus;
<ov. ars.1.497>	Nec sine te curvo sedeat speciosa theatro: / Quod spectes, umeris adferet illa suis.
<ov. ars.1.499>	Illam respicias, illam mirere licebit: / Multa supercilio, multa loquare notis.
<ov. ars.1.501>	Et plaudas, aliquam mimo saltante puellam: / Et faveas illi, quisquis agatur amans.
<ov. ars.1.503>	Cum surgit, surges; donec sedet illa, sedebis; / Arbitrio dominae tempora perde tuae.
<ov. ars.1.505>	Sed tibi nec ferro placeat torquere capillos, / Nec tua mordaci pumice crura teras.
<ov. ars.1.507>	Ista iube faciant, quorum Cybelea mater / Concinitur Phrygiis exululata modis.
<ov. ars.1.509>	Forma viros neglecta decet; Minoida Theseus / Abstulit, a nulla tempora comptus acu. 
<ov. ars.1.511>	Hippolytum Phaedra, nec erat bene cultus, amavit; / Cura deae silvis aptus Adonis erat.
<ov. ars.1.513>	Munditie placeant, fuscentur corpora Campo: / Sit bene conveniens et sine labe toga:
<ov. ars.1.515>	Lingula ne rigeat, careant rubigine dentes, / Nec vagus in laxa pes tibi pelle natet:
<ov. ars.1.517>	Nec male deformet rigidos tonsura capillos: / Sit coma, sit trita barba resecta manu.
<ov. ars.1.519>	Et nihil emineant, et sint sine sordibus ungues: / Inque cava nullus stet tibi nare pilus.
<ov. ars.1.521>	Nec male odorati sit tristis anhelitus oris: / Nec laedat naris virque paterque gregis.
<ov. ars.1.523>	Cetera lascivae faciant, concede, puellae, / Et siquis male vir quaerit habere virum.
<ov. ars.1.525>	Ecce, suum vatem Liber vocat; hic quoque amantes / Adiuvat, et flammae, qua calet ipse, favet.
<ov. ars.1.527>	Cnosis in ignotis amens errabat harenis, / Qua brevis aequoreis Dia feritur aquis.
<ov. ars.1.529>	Utque erat e somno tunica velata recincta, / Nuda pedem, croceas inreligata comas,
<ov. ars.1.531>	Thesea crudelem surdas clamabat ad undas, / Indigno teneras imbre rigante genas.
<ov. ars.1.533>	Clamabat, flebatque simul, sed utrumque decebat; / Non facta est lacrimis turpior illa suis.
<ov. ars.1.535>	Iamque iterum tundens mollissima pectora palmis / 'Perfidus ille abiit; quid mihi fiet?' ait.
<ov. ars.1.537>	'Quid mihi fiet?' ait: sonuerunt cymbala toto / Litore, et adtonita tympana pulsa manu. 
<ov. ars.1.539>	Excidit illa metu, rupitque novissima verba; / Nullus in exanimi corpore sanguis erat.
<ov. ars.1.541>	Ecce Mimallonides sparsis in terga capillis: / Ecce leves satyri, praevia turba dei:
<ov. ars.1.543>	Ebrius, ecce, senex pando Silenus asello / Vix sedet, et pressas continet ante iubas.
<ov. ars.1.545>	Dum sequitur Bacchas, Bacchae fugiuntque petuntque / Quadrupedem ferula dum malus urget eques,
<ov. ars.1.547>	In caput aurito cecidit delapsus asello: / Clamarunt satyri 'surge age, surge, pater.'
<ov. ars.1.549>	Iam deus in curru, quem summum texerat uvis, / Tigribus adiunctis aurea lora dabat:
<ov. ars.1.551>	Et color et Theseus et vox abiere puellae: / Terque fugam petiit, terque retenta metu est.
<ov. ars.1.553>	Horruit, ut graciles, agitat quas ventus, aristae, / Ut levis in madida canna palude tremit.
<ov. ars.1.555>	Cui deus 'en, adsum tibi cura fidelior' inquit: / 'Pone metum: Bacchi, Cnosias, uxor eris.
<ov. ars.1.557>	Munus habe caelum; caelo spectabere sidus; / Saepe reges dubiam Cressa Corona ratem.'
<ov. ars.1.559>	Dixit, et e curru, ne tigres illa timeret, / Desilit; inposito cessit harena pede:
<ov. ars.1.561>	Implicitamque sinu (neque enim pugnare valebat) / Abstulit; in facili est omnia posse deo.
<ov. ars.1.563>	Pars 'Hymenaee' canunt, pars clamant 'Euhion, euhoe!' / Sic coeunt sacro nupta deusque toro.
<ov. ars.1.565>	Ergo ubi contigerint positi tibi munera Bacchi, / Atque erit in socii femina parte tori,
<ov. ars.1.567>	Nycteliumque patrem nocturnaque sacra precare, / Ne iubeant capiti vina nocere tuo. 
<ov. ars.1.569>	Hic tibi multa licet sermone latentia tecto / Dicere, quae dici sentiat illa sibi:
<ov. ars.1.571>	Blanditiasque leves tenui perscribere vino, / Ut dominam in mensa se legat illa tuam:
<ov. ars.1.573>	Atque oculos oculis spectare fatentibus ignem: / Saepe tacens vocem verbaque vultus habet.
<ov. ars.1.575>	Fac primus rapias illius tacta labellis / Pocula, quaque bibet parte puella, bibas:
<ov. ars.1.577>	Et quemcumque cibum digitis libaverit illa, / Tu pete, dumque petis, sit tibi tacta manus.
<ov. ars.1.579>	Sint etiam tua vota, viro placuisse puellae: / Utilior vobis factus amicus erit.
<ov. ars.1.581>	Huic, si sorte bibes, sortem concede priorem: / Huic detur capiti missa corona tuo.
<ov. ars.1.583>	Sive erit inferior, seu par, prior omnia sumat: / Nec dubites illi verba secunda loqui.
<ov. ars.1.585>	Tuta frequensque via est, per amici fallere nomen: / Tuta frequensque licet sit via, crimen habet.
<ov. ars.1.587>	Inde procurator nimium quoque multa procurat, / Et sibi mandatis plura videnda putat.
<ov. ars.1.589>	Certa tibi a nobis dabitur mensura bibendi: / Officium praestent mensque pedesque suum.
<ov. ars.1.591>	Iurgia praecipue vino stimulata caveto, / Et nimium faciles ad fera bella manus.
<ov. ars.1.593>	Occidit Eurytion stulte data vina bibendo; / Aptior est dulci mensa merumque ioco. 
<ov. ars.1.595>	Si vox est, canta: si mollia brachia, salta: / Et quacumque potes dote placere, place.
<ov. ars.1.597>	Ebrietas ut vera nocet, sic ficta iuvabit: / Fac titubet blaeso subdola lingua sono,
<ov. ars.1.599>	Ut, quicquid facias dicasve protervius aequo, / Credatur nimium causa fuisse merum.
<ov. ars.1.601>	Et bene dic dominae, bene, cum quo dormiat illa; / Sed, male sit, tacita mente precare, viro.
<ov. ars.1.603>	At cum discedet mensa conviva remota, / Ipsa tibi accessus turba locumque dabit.
<ov. ars.1.605>	Insere te turbae, leviterque admotus eunti / Velle latus digitis, et pede tange pedem.
<ov. ars.1.607>	Conloquii iam tempus adest; fuge rustice longe / Hinc pudor; audentem Forsque Venusque iuvat.
<ov. ars.1.609>	Non tua sub nostras veniat facundia leges: / Fac tantum cupias, sponte disertus eris.
<ov. ars.1.611>	Est tibi agendus amans, imitandaque vulnera verbis; / Haec tibi quaeratur qualibet arte fides.
<ov. ars.1.613>	Nec credi labor est: sibi quaeque videtur amanda; / Pessima sit, nulli non sua forma placet.
<ov. ars.1.615>	Saepe tamen vere coepit simulator amare, / Saepe, quod incipiens finxerat esse, fuit.
<ov. ars.1.617>	Quo magis, o, faciles imitantibus este, puellae: / Fiet amor verus, qui modo falsus erat.
<ov. ars.1.619>	Blanditiis animum furtim deprendere nunc sit, / Ut pendens liquida ripa subestur aqua.
<ov. ars.1.621>	Nec faciem, nec te pigeat laudare capillos / Et teretes digitos exiguumque pedem:
<ov. ars.1.623>	Delectant etiam castas praeconia formae; / Virginibus curae grataque forma sua est.
<ov. ars.1.625>	Nam cur in Phrygiis Iunonem et Pallada silvis / Nunc quoque iudicium non tenuisse pudet? 
<ov. ars.1.627>	Laudatas ostendit avis Iunonia pinnas: / Si tacitus spectes, illa recondit opes.
<ov. ars.1.629>	Quadrupedes inter rapidi certamina cursus / Depexaeque iubae plausaque colla iuvant.
<ov. ars.1.631>	Nec timide promitte: trahunt promissa puellas; / Pollicito testes quoslibet adde deos.
<ov. ars.1.633>	Iuppiter ex alto periuria ridet amantum, / Et iubet Aeolios inrita ferre notos.
<ov. ars.1.635>	Per Styga Iunoni falsum iurare solebat / Iuppiter; exemplo nunc favet ipse suo.
<ov. ars.1.637>	Expedit esse deos, et, ut expedit, esse putemus; / Dentur in antiquos tura merumque focos;
<ov. ars.1.639>	Nec secura quies illos similisque sopori / Detinet; innocue vivite: numen adest;
<ov. ars.1.641>	Reddite depositum; pietas sua foedera servet: / Fraus absit; vacuas caedis habete manus.
<ov. ars.1.643>	Ludite, si sapitis, solas impune puellas: / Hac minus est una fraude tuenda fides.
<ov. ars.1.645>	Fallite fallentes: ex magna parte profanum / Sunt genus: in laqueos quos posuere, cadant.
<ov. ars.1.647>	Dicitur Aegyptos caruisse iuvantibus arva / Imbribus, atque annos sicca fuisse novem,
<ov. ars.1.649>	Cum Thrasius Busirin adit, monstratque piari / Hospitis adfuso sanguine posse Iovem.
<ov. ars.1.651>	Illi Busiris 'fies Iovis hostia primus,' / Inquit 'et Aegypto tu dabis hospes aquam.'
<ov. ars.1.653>	Et Phalaris tauro violenti membra Perilli / Torruit: infelix inbuit auctor opus.
<ov. ars.1.655>	Iustus uterque fuit: neque enim lex aequior ulla est, / Quam necis artifices arte perire sua.
<ov. ars.1.657>	Ergo ut periuras merito periuria fallant, / Exemplo doleat femina laesa suo. 
<ov. ars.1.659>	Et lacrimae prosunt: lacrimis adamanta movebis: / Fac madidas videat, si potes, illa genas.
<ov. ars.1.661>	Si lacrimae (neque enim veniunt in tempore semper) / Deficient, uda lumina tange manu.
<ov. ars.1.663>	Quis sapiens blandis non misceat oscula verbis? / Illa licet non det, non data sume tamen.
<ov. ars.1.665>	Pugnabit primo fortassis, et 'improbe' dicet: / Pugnando vinci se tamen illa volet.
<ov. ars.1.667>	Tantum ne noceant teneris male rapta labellis, / Neve queri possit dura fuisse, cave.
<ov. ars.1.669>	Oscula qui sumpsit, si non et cetera sumet, / Haec quoque, quae data sunt, perdere dignus erit.
<ov. ars.1.671>	Quantum defuerat pleno post oscula voto? / Ei mihi, rusticitas, non pudor ille fuit.
<ov. ars.1.673>	Vim licet appelles: grata est vis ista puellis: / Quod iuvat, invitae saepe dedisse volunt.
<ov. ars.1.675>	Quaecumque est veneris subita violata rapina, / Gaudet, et inprobitas muneris instar habet.
<ov. ars.1.677>	At quae cum posset cogi, non tacta recessit, / Ut simulet vultu gaudia, tristis erit.
<ov. ars.1.679>	Vim passa est Phoebe: vis est allata sorori; / Et gratus raptae raptor uterque fuit.
<ov. ars.1.681>	Fabula nota quidem, sed non indigna referri, / Scyrias Haemonio iuncta puella viro.
<ov. ars.1.683>	Iam dea laudatae dederat mala praemia formae / Colle sub Idaeo vincere digna duas:
<ov. ars.1.685>	Iam nurus ad Priamum diverso venerat orbe, / Graiaque in Iliacis moenibus uxor erat:
<ov. ars.1.687>	Iurabant omnes in laesi verba mariti: / Nam dolor unius publica causa fuit. 
<ov. ars.1.689>	Turpe, nisi hoc matris precibus tribuisset, Achilles / Veste virum longa dissimulatus erat.
<ov. ars.1.691>	Quid facis, Aeacide? non sunt tua munera lanae; / Tu titulos alia Palladis arte petas.
<ov. ars.1.693>	Quid tibi cum calathis? clipeo manus apta ferendo est: / Pensa quid in dextra, qua cadet Hector, habes?
<ov. ars.1.695>	Rece succinctos operoso stamine fusos! / Quassanda est ista Pelias hasta manu.
<ov. ars.1.697>	Forte erat in thalamo virgo regalis eodem; / Haec illum stupro comperit esse virum.
<ov. ars.1.699>	Viribus illa quidem victa est, ita credere oportet: / Sed voluit vinci viribus illa tamen.
<ov. ars.1.701>	Saepe 'mane!' dixit, cum iam properaret Achilles; / Fortia nam posita sumpserat arma colo.
<ov. ars.1.703>	Vis ubi nunc illa est? Quid blanda voce moraris / Auctorem stupri, Dedamia, tui?
<ov. ars.1.705>	Scilicet ut pudor est quaedam coepisse priorem, / Sic alio gratum est incipiente pati.
<ov. ars.1.707>	A! nimia est iuveni propriae fiducia formae, / Expectat siquis, dum prior illa roget.
<ov. ars.1.709>	Vir prior accedat, vir verba precantia dicat: / Excipiet blandas comiter illa preces.
<ov. ars.1.711>	Ut potiare, roga: tantum cupit illa rogari; / Da causam voti principiumque tui.
<ov. ars.1.713>	Iuppiter ad veteres supplex herodas ibat: / Corrupit magnum nulla puella Iovem.
<ov. ars.1.715>	Si tamen a precibus tumidos accedere fastus / Senseris, incepto parce referque pedem.
<ov. ars.1.717>	Quod refugit, multae cupiunt: odere quod instat; / Lenius instando taedia tolle tui.
<ov. ars.1.719>	Nec semper veneris spes est profitenda roganti: / Intret amicitiae nomine tectus amor. 
<ov. ars.1.721>	Hoc aditu vidi tetricae data verba puellae: / Qui fuerat cultor, factus amator erat.
<ov. ars.1.723>	Candidus in nauta turpis color, aequoris unda / Debet et a radiis sideris esse niger:
<ov. ars.1.725>	Turpis et agricolae, qui vomere semper adunco / Et gravibus rastris sub Iove versat humum.
<ov. ars.1.727>	Et tibi, Palladiae petitur cui fama coronae, / Candida si fuerint corpora, turpis eris.
<ov. ars.1.729>	Palleat omnis amans: hic est color aptus amanti; / Hoc decet, hoc stulti non valuisse putant.
<ov. ars.1.731>	Pallidus in Side silvis errabat Orion, / Pallidus in lenta nade Daphnis erat.
<ov. ars.1.733>	Arguat et macies animum: nec turpe putaris / Palliolum nitidis inposuisse comis.
<ov. ars.1.735>	Attenuant iuvenum vigilatae corpora noctes / Curaque et in magno qui fit amore dolor.
<ov. ars.1.737>	Ut voto potiare tuo, miserabilis esto, / Ut qui te videat, dicere possit 'amas.'
<ov. ars.1.739>	Conquerar, an moneam mixtum fas omne nefasque? / Nomen amicitia est, nomen inane fides.
<ov. ars.1.741>	Ei mihi, non tutum est, quod ames, laudare sodali; / Cum tibi laudanti credidit, ipse subit.
<ov. ars.1.743>	At non Actorides lectum temeravit Achillis: / Quantum ad Pirithoum, Phaedra pudica fuit.
<ov. ars.1.745>	Hermionam Pylades quo Pallada Phoebus, amabat, / Quodque tibi geminus, Tyndari, Castor, erat.
<ov. ars.1.747>	Siquis idem sperat, laturas poma myricas / Speret, et e medio flumine mella petat. 
<ov. ars.1.749>	Nil nisi turpe iuvat: curae sua cuique voluptas: / Haec quoque ab alterius grata dolore venit.
<ov. ars.1.751>	Heu facinus! non est hostis metuendus amanti; / Quos credis fidos, effuge, tutus eris.
<ov. ars.1.753>	Cognatum fratremque cave carumque sodalem: / Praebebit veros haec tibi turba metus.
<ov. ars.1.755>	Finiturus eram, sed sunt diversa puellis / Pectora: mille animos excipe mille modis.
<ov. ars.1.757>	Nec tellus eadem parit omnia; vitibus illa / Convenit, haec oleis; hac bene farra virent.
<ov. ars.1.759>	Pectoribus mores tot sunt, quot in ore figurae; / Qui sapit, innumeris moribus aptus erit,
<ov. ars.1.761>	Utque leves Proteus modo se tenuabit in undas, / Nunc leo, nunc arbor, nunc erit hirtus aper.
<ov. ars.1.763>	Hi iaculo pisces, illi capiuntur ab hamis: / Hos cava contento retia fune trahunt.
<ov. ars.1.765>	Nec tibi conveniet cunctos modus unus ad annos: / Longius insidias cerva videbit anus.
<ov. ars.1.767>	Si doctus videare rudi, petulansve pudenti, / Diffidet miserae protinus illa sibi.
<ov. ars.1.769>	Inde fit, ut quae se timuit committere honesto, / Vilis ad amplexus inferioris eat.
<ov. ars.1.771>	Pars superat coepti, pars est exhausta laboris. / Hic teneat nostras ancora iacta rates. 
<ov. ars.2.1>	Dicite 'io Paean!' et 'io' bis dicite 'Paean!' / Decidit in casses praeda petita meos;
<ov. ars.2.3>	Laetus amans donat viridi mea carmina palma, / Praelata Ascraeo Maeonioque seni.
<ov. ars.2.5>	Talis ab armiferis Priameus hospes Amyclis / Candida cum rapta coniuge vela dedit;
<ov. ars.2.7>	Talis erat qui te curru victore ferebat, / Vecta peregrinis Hippodamia rotis.
<ov. ars.2.9>	Quid properas, iuvenis? mediis tua pinus in undis / Navigat, et longe quem peto portus abest.
<ov. ars.2.11>	Non satis est venisse tibi me vate puellam: / Arte mea capta est, arte tenenda mea est.
<ov. ars.2.13>	Nec minor est virtus, quam quaerere, parta tueri: / Casus inest illic; hoc erit artis opus.
<ov. ars.2.15>	Nunc mihi, siquando, puer et Cytherea, favete, / Nunc Erato, nam tu nomen amoris habes.
<ov. ars.2.17>	Magna paro, quas possit Amor remanere per artes, / Dicere, tam vasto pervagus orbe puer.
<ov. ars.2.19>	Et levis est, et habet geminas, quibus avolet, alas: / Difficile est illis inposuisse modum.
<ov. ars.2.21>	Hospitis effugio praestruxerat omnia Minos: / Audacem pinnis repperit ille viam.
<ov. ars.2.23>	Daedalus ut clausit conceptum crimine matris / Semibovemque virum semivirumque bovem, 
<ov. ars.2.25>	'Sit modus exilio,' dixit 'iustissime Minos: / Accipiat cineres terra paterna meos.
<ov. ars.2.27>	Et quoniam in patria, fatis agitatus iniquis, / Vivere non potui, da mihi posse mori.
<ov. ars.2.29>	Da reditum puero, senis est si gratia vilis: / Si non vis puero parcere, parce seni.'
<ov. ars.2.31>	Dixerat haec; sed et haec et multo plura licebat / Dicere: regressus non dabat ille viro.
<ov. ars.2.33>	Quod simul ut sensit, 'nunc, nunc, o Daedale,' dixit: / 'Materiam, qua sis ingeniosus, habes.
<ov. ars.2.35>	Possidet et terras et possidet aequora Minos: / Nec tellus nostrae nec patet unda fugae.
<ov. ars.2.37>	Restat iter caeli: caelo temptabimus ire. / Da veniam coepto, Iupiter alte, meo:
<ov. ars.2.39>	Non ego sidereas adfecto tangere sedes: / Qua fugiam dominum, nulla, nisi ista, via est.
<ov. ars.2.41>	Per Styga detur iter, Stygias transnabimus undas; / Sunt mihi naturae iura novanda meae.'
<ov. ars.2.43>	Ingenium mala saepe movent: quis crederet umquam / Arias hominem carpere posse vias?
<ov. ars.2.45>	Remigium volucrum disponit in ordine pinnas, / Et leve per lini vincula nectit opus,
<ov. ars.2.47>	Imaque pars ceris adstringitur igne solutis, / Finitusque novae iam labor artis erat.
<ov. ars.2.49>	Tractabat ceramque puer pinnasque renidens, / Nescius haec umeris arma parata suis.
<ov. ars.2.51>	Cui pater 'his' inquit 'patria est adeunda carinis, / Hac nobis Minos effugiendus ope.
<ov. ars.2.53>	Ara non potuit Minos, alia omnia clausit; / Quem licet, inventis ara rumpe meis.
<ov. ars.2.55>	Sed tibi non virgo Tegeaea comesque Bootae / Ensiger Orion aspiciendus erit: 
<ov. ars.2.57>	Me pinnis sectare datis; ego praevius ibo: / Sit tua cura sequi; me duce tutus eris.
<ov. ars.2.59>	Nam sive aetherias vicino sole per auras / Ibimus, impatiens cera caloris erit:
<ov. ars.2.61>	Sive humiles propiore freto iactabimus alas, / Mobilis aequoreis pinna madescet aquis.
<ov. ars.2.63>	Inter utrumque vola; ventos quoque, nate, timeto, / Quaque ferent aurae, vela secunda dato.'
<ov. ars.2.65>	Dum monet, aptat opus puero, monstratque moveri, / Erudit infirmas ut sua mater aves.
<ov. ars.2.67>	Inde sibi factas umeris accommodat alas, / Perque novum timide corpora librat iter.
<ov. ars.2.69>	Iamque volaturus parvo dedit oscula nato, / Nec patriae lacrimas continuere genae.
<ov. ars.2.71>	Monte minor collis, campis erat altior aequis: / Hinc data sunt miserae corpora bina fugae.
<ov. ars.2.73>	Et movet ipse suas, et nati respicit alas / Daedalus, et cursus sustinet usque suos.
<ov. ars.2.75>	Iamque novum delectat iter, positoque timore / Icarus audaci fortius arte volat.
<ov. ars.2.77>	Hos aliquis, tremula dum captat arundine pisces, / Vidit, et inceptum dextra reliquit opus.
<ov. ars.2.79>	Iam Samos a laeva (fuerant Naxosque relictae / Et Paros et Clario Delos amata deo)
<ov. ars.2.81>	Dextra Lebinthos erat silvisque umbrosa Calymne / Cinctaque piscosis Astypalaea vadis,
<ov. ars.2.83>	Cum puer, incautis nimium temerarius annis, / Altius egit iter, deseruitque patrem.
<ov. ars.2.85>	Vincla labant, et cera deo propiore liquescit, / Nec tenues ventos brachia mota tenent. 
<ov. ars.2.87>	Territus a summo despexit in aequora caelo: / Nox oculis pavido venit oborta metu.
<ov. ars.2.89>	Tabuerant cerae: nudos quatit ille lacertos, / Et trepidat nec, quo sustineatur, habet.
<ov. ars.2.91>	Decidit, atque cadens 'pater, o pater, auferor!' inquit, / Clauserunt virides ora loquentis aquae.
<ov. ars.2.93>	At pater infelix, nec iam pater, 'Icare!' clamat, / 'Icare,' clamat 'ubi es, quoque sub axe volas?'
<ov. ars.2.95>	'Icare' clamabat, pinnas aspexit in undis. / Ossa tegit tellus: aequora nomen habent.
<ov. ars.2.97>	Non potuit Minos hominis conpescere pinnas; / Ipse deum volucrem detinuisse paro.
<ov. ars.2.99>	Fallitur, Haemonias siquis decurrit ad artes, / Datque quod a teneri fronte revellit equi.
<ov. ars.2.101>	Non facient, ut vivat amor, Mededes herbae / Mixtaque cum magicis nenia Marsa sonis.
<ov. ars.2.103>	Phasias Aesoniden, Circe tenuisset Ulixem, / Si modo servari carmine posset amor.
<ov. ars.2.105>	Nec data profuerint pallentia philtra puellis: / Philtra nocent animis, vimque furoris habent.
<ov. ars.2.107>	Sit procul omne nefas; ut ameris, amabilis esto: / Quod tibi non facies solave forma dabit:
<ov. ars.2.109>	Sis licet antiquo Nireus adamatus Homero, / Naadumque tener crimine raptus Hylas,
<ov. ars.2.111>	Ut dominam teneas, nec te mirere relictum, / Ingenii dotes corporis adde bonis. 
<ov. ars.2.113>	Forma bonum fragile est, quantumque accedit ad annos / Fit minor, et spatio carpitur ipsa suo.
<ov. ars.2.115>	Nec violae semper nec hiantia lilia florent, / Et riget amissa spina relicta rosa.
<ov. ars.2.117>	Et tibi iam venient cani, formose, capilli, / Iam venient rugae, quae tibi corpus arent.
<ov. ars.2.119>	Iam molire animum, qui duret, et adstrue formae: / Solus ad extremos permanet ille rogos.
<ov. ars.2.121>	Nec levis ingenuas pectus coluisse per artes / Cura sit et linguas edidicisse duas.
<ov. ars.2.123>	Non formosus erat, sed erat facundus Ulixes, / Et tamen aequoreas torsit amore deas.
<ov. ars.2.125>	A quotiens illum doluit properare Calypso, / Remigioque aptas esse negavit aquas!
<ov. ars.2.127>	Haec Troiae casus iterumque iterumque rogabat: / Ille referre aliter saepe solebat idem.
<ov. ars.2.129>	Litore constiterant: illic quoque pulchra Calypso / Exigit Odrysii fata cruenta ducis.
<ov. ars.2.131>	Ille levi virga (virgam nam forte tenebat) / Quod rogat, in spisso litore pingit opus.
<ov. ars.2.133>	'Haec' inquit 'Troia est' (muros in litore fecit): / 'Hic tibi sit Simois; haec mea castra puta.
<ov. ars.2.135>	Campus erat' (campumque facit), 'quem caede Dolonis / Sparsimus, Haemonios dum vigil optat equos.
<ov. ars.2.137>	Illic Sithonii fuerant tentoria Rhesi: / Hac ego sum captis nocte revectus equis.'
<ov. ars.2.139>	Pluraque pingebat, subitus cum Pergama fluctus / Abstulit et Rhesi cum duce castra suo.
<ov. ars.2.141>	Tum dea 'quas' inquit 'fidas tibi credis ituro, / Perdiderint undae nomina quanta, vides?' 
<ov. ars.2.143>	Ergo age, fallaci timide confide figurae, / Quisquis es, aut aliquid corpore pluris habe.
<ov. ars.2.145>	Dextera praecipue capit indulgentia mentes; / Asperitas odium saevaque bella movet.
<ov. ars.2.147>	Odimus accipitrem, quia vivit semper in armis, / Et pavidum solitos in pecus ire lupos.
<ov. ars.2.149>	At caret insidiis hominum, quia mitis, hirundo, / Quasque colat turres, Chaonis ales habet.
<ov. ars.2.151>	Este procul, lites et amarae proelia linguae: / Dulcibus est verbis mollis alendus amor.
<ov. ars.2.153>	Lite fugent nuptaeque viros nuptasque mariti, / Inque vicem credant res sibi semper agi;
<ov. ars.2.155>	Hoc decet uxores; dos est uxoria lites: / Audiat optatos semper amica sonos.
<ov. ars.2.157>	Non legis iussu lectum venistis in unum: / Fungitur in vobis munere legis amor.
<ov. ars.2.159>	Blanditias molles auremque iuvantia verba / Adfer, ut adventu laeta sit illa tuo.
<ov. ars.2.161>	Non ego divitibus venio praeceptor amandi: / Nil opus est illi, qui dabit, arte mea;
<ov. ars.2.163>	Secum habet ingenium, qui, cum libet, 'accipe' dicit; / Cedimus: inventis plus placet ille meis.
<ov. ars.2.165>	Pauperibus vates ego sum, quia pauper amavi; / Cum dare non possem munera, verba dabam.
<ov. ars.2.167>	Pauper amet caute: timeat maledicere pauper, / Multaque divitibus non patienda ferat.
<ov. ars.2.169>	Me memini iratum dominae turbasse capillos: / Haec mihi quam multos abstulit ira dies!
<ov. ars.2.171>	Nec puto, nec sensi tunicam laniasse; sed ipsa / Dixerat, et pretio est illa redempta meo. 
<ov. ars.2.173>	At vos, si sapitis, vestri peccata magistri / Effugite, et culpae damna timete meae.
<ov. ars.2.175>	Proelia cum Parthis, cum culta pax sit amica, / Et iocus, et causas quicquid amoris habet.
<ov. ars.2.177>	Si nec blanda satis, nec erit tibi comis amanti, / Perfer et obdura: postmodo mitis erit.
<ov. ars.2.179>	Flectitur obsequio curvatus ab arbore ramus: / Frangis, si vires experiere tuas.
<ov. ars.2.181>	Obsequio tranantur aquae: nec vincere possis / Flumina, si contra, quam rapit unda, nates.
<ov. ars.2.183>	Obsequium tigresque domat Numidasque leones; / Rustica paulatim taurus aratra subit.
<ov. ars.2.185>	Quid fuit asperius Nonacrina Atalanta? / Succubuit meritis trux tamen illa viri.
<ov. ars.2.187>	Saepe suos casus nec mitia facta puellae / Flesse sub arboribus Milaniona ferunt;
<ov. ars.2.189>	Saepe tulit iusso fallacia retia collo, / Saepe fera torvos cuspide fixit apros:
<ov. ars.2.191>	Sensit et Hylaei contentum saucius arcum: / Sed tamen hoc arcu notior alter erat.
<ov. ars.2.193>	Non te Maenalias armatum scandere silvas, / Nec iubeo collo retia ferre tuo:
<ov. ars.2.195>	Pectora nec missis iubeo praebere sagittis; / Artis erunt cauto mollia iussa meae.
<ov. ars.2.197>	Cede repugnanti: cedendo victor abibis: / Fac modo, quas partes illa iubebit, agas.
<ov. ars.2.199>	Arguet, arguito; quicquid probat illa, probato; / Quod dicet, dicas; quod negat illa, neges.
<ov. ars.2.201>	Riserit, adride; si flebit, flere memento; / Imponat leges vultibus illa tuis. 
<ov. ars.2.203>	Seu ludet, numerosque manu iactabit eburnos, / Tu male iactato, tu male iacta dato:
<ov. ars.2.205>	Seu iacies talos, victam ne poena sequatur, / Damnosi facito stent tibi saepe canes:
<ov. ars.2.207>	Sive latrocinii sub imagine calculus ibit, / Fac pereat vitreo miles ab hoste tuus.
<ov. ars.2.209>	Ipse tene distenta suis umbracula virgis, / Ipse fac in turba, qua venit illa, locum.
<ov. ars.2.211>	Nec dubita tereti scamnum producere lecto, / Et tenero soleam deme vel adde pedi.
<ov. ars.2.213>	Saepe etiam dominae, quamvis horrebis et ipse, / Algenti manus est calfacienda sinu.
<ov. ars.2.215>	Nec tibi turpe puta (quamvis sit turpe, placebit), / Ingenua speculum sustinuisse manu.
<ov. ars.2.217>	Ille, fatigata praebendo monstra noverca / Qui meruit caelum, quod prior ipse tulit,
<ov. ars.2.219>	Inter Ioniacas calathum tenuisse puellas / Creditur, et lanas excoluisse rudes.
<ov. ars.2.221>	Paruit imperio dominae Tirynthius heros: / I nunc et dubita ferre, quod ille tulit.
<ov. ars.2.223>	Iussus adesse foro, iussa maturius hora / Fac semper venias, nec nisi serus abi.
<ov. ars.2.225>	Occurras aliquo, tibi dixerit: omnia differ, / Curre, nec inceptum turba moretur iter.
<ov. ars.2.227>	Nocte domum repetens epulis perfuncta redibit: / Tum quoque pro servo, si vocat illa, veni.
<ov. ars.2.229>	Rure erit, et dicet 'venias': Amor odit inertes: / Si rota defuerit, tu pede carpe viam. 
<ov. ars.2.231>	Nec grave te tempus sitiensque Canicula tardet, / Nec via per iactas candida facta nives.
<ov. ars.2.233>	Militiae species amor est; discedite, segnes: / Non sunt haec timidis signa tuenda viris.
<ov. ars.2.235>	Nox et hiems longaeque viae saevique dolores / Mollibus his castris et labor omnis inest.
<ov. ars.2.237>	Saepe feres imbrem caelesti nube solutum, / Frigidus et nuda saepe iacebis humo.
<ov. ars.2.239>	Cynthius Admeti vaccas pavisse Pheraei / Fertur, et in parva delituisse casa.
<ov. ars.2.241>	Quod Phoebum decuit, quem non decet? exue fastus, / Curam mansuri quisquis amoris habes.
<ov. ars.2.243>	Si tibi per tutum planumque negabitur ire, / Atque erit opposita ianua fulta sera,
<ov. ars.2.245>	At tu per praeceps tecto delabere aperto: / Det quoque furtivas alta fenestra vias.
<ov. ars.2.247>	Laeta erit, et causam tibi se sciet esse pericli; / Hoc dominae certi pignus amoris erit.
<ov. ars.2.249>	Saepe tua poteras, Leandre, carere puella: / Transnabas, animum nosset ut illa tuum.
<ov. ars.2.251>	Nec pudor ancillas, ut quaeque erit ordine prima, / Nec tibi sit servos demeruisse pudor.
<ov. ars.2.253>	Nomine quemque suo (nulla est iactura) saluta, / Iunge tuis humiles, ambitiose, manus.
<ov. ars.2.255>	Sed tamen et servo (levis est inpensa) roganti / Porrige Fortunae munera parva die:
<ov. ars.2.257>	Porrige et ancillae, qua poenas luce pependit / Lusa maritali Gallica veste manus. 
<ov. ars.2.259>	Fac plebem, mihi crede, tuam; sit semper in illa / Ianitor et thalami qui iacet ante fores.
<ov. ars.2.261>	Nec dominam iubeo pretioso munere dones: / Parva, sed e parvis callidus apta dato.
<ov. ars.2.263>	Dum bene dives ager, cum rami pondere nutant, / Adferat in calatho rustica dona puer.
<ov. ars.2.265>	Rure suburbano poteris tibi dicere missa, / Illa vel in Sacra sint licet empta via.
<ov. ars.2.267>	Adferat aut uvas, aut quas Amaryllis amabat ---  / At nunc castaneas non amat illa nuces.
<ov. ars.2.269>	Quin etiam turdoque licet missaque columba / Te memorem dominae testificere tuae.
<ov. ars.2.271>	Turpiter his emitur spes mortis et orba senectus. / A, pereant, per quos munera crimen habent!
<ov. ars.2.273>	Quid tibi praecipiam teneros quoque mittere versus? / Ei mihi, non multum carmen honoris habet.
<ov. ars.2.275>	Carmina laudantur, sed munera magna petuntur: / Dummodo sit dives, barbarus ipse placet.
<ov. ars.2.277>	Aurea sunt vere nunc saecula: plurimus auro / Venit honos: auro conciliatur amor.
<ov. ars.2.279>	Ipse licet venias Musis comitatus, Homere, / Si nihil attuleris, ibis, Homere, foras.
<ov. ars.2.281>	Sunt tamen et doctae, rarissima turba, puellae; / Altera non doctae turba, sed esse volunt.
<ov. ars.2.283>	Utraque laudetur per carmina: carmina lector / Commendet dulci qualiacumque sono;
<ov. ars.2.285>	His ergo aut illis vigilatum carmen in ipsas / Forsitan exigui muneris instar erit. 
<ov. ars.2.287>	At quod eris per te facturus, et utile credis, / Id tua te facito semper amica roget.
<ov. ars.2.289>	Libertas alicui fuerit promissa tuorum: / Hanc tamen a domina fac petat ille tua:
<ov. ars.2.291>	Si poenam servo, si vincula saeva remittis, / Quod facturus eras, debeat illa tibi:
<ov. ars.2.293>	Utilitas tua sit, titulus donetur amicae: / Perde nihil, partes illa potentis agat.
<ov. ars.2.295>	Sed te, cuicumque est retinendae cura puellae, / Attonitum forma fac putet esse sua.
<ov. ars.2.297>	Sive erit in Tyriis, Tyrios laudabis amictus: / Sive erit in Cois, Coa decere puta.
<ov. ars.2.299>	Aurata est? ipso tibi sit pretiosior auro; / Gausapa si sumpsit, gausapa sumpta proba.
<ov. ars.2.301>	Astiterit tunicata, 'moves incendia' clama, / Sed timida, caveat frigora, voce roga.
<ov. ars.2.303>	Conpositum discrimen erit, discrimina lauda: / Torserit igne comam, torte capille, place.
<ov. ars.2.305>	Brachia saltantis, vocem mirare canentis, / Et, quod desierit, verba querentis habe.
<ov. ars.2.307>	Ipsos concubitus, ipsum venerere licebit / Quod iuvat, et quae dat gaudia voce notes.
<ov. ars.2.309>	Ut fuerit torva violentior illa Medusa, / Fiet amatori lenis et aequa suo.
<ov. ars.2.311>	Tantum, ne pateas verbis simulator in illis, / Effice, nec vultu destrue dicta tuo.
<ov. ars.2.313>	Si latet, ars prodest: adfert deprensa pudorem, / Atque adimit merito tempus in omne fidem.
<ov. ars.2.315>	Saepe sub autumnum, cum formosissimus annus, / Plenaque purpureo subrubet uva mero,
<ov. ars.2.317>	Cum modo frigoribus premimur, modo solvimur aestu, / Are non certo, corpora languor habet. 
<ov. ars.2.319>	Illa quidem valeat; sed si male firma cubarit, / Et vitium caeli senserit aegra sui,
<ov. ars.2.321>	Tunc amor et pietas tua sit manifesta puellae, / Tum sere, quod plena postmodo falce metas.
<ov. ars.2.323>	Nec tibi morosi veniant fastidia morbi, / Perque tuas fiant, quae sinet ipsa, manus.
<ov. ars.2.325>	Et videat flentem, nec taedeat oscula ferre, / Et sicco lacrimas conbibat ore tuas.
<ov. ars.2.327>	Multa vove, sed cuncta palam; quotiesque libebit, / Quae referas illi, somnia laeta vide.
<ov. ars.2.329>	Et veniat, quae lustret anus lectumque locumque, / Praeferat et tremula sulpur et ova manu.
<ov. ars.2.331>	Omnibus his inerunt gratae vestigia curae: / In tabulas multis haec via fecit iter.
<ov. ars.2.333>	Nec tamen officiis odium quaeratur ab aegra: / Sit suus in blanda sedulitate modus:
<ov. ars.2.335>	Neve cibo prohibe, nec amari pocula suci / Porrige: rivalis misceat illa tuus.
<ov. ars.2.337>	Sed non cui dederas a litore carbasa vento, / Utendum, medio cum potiere freto.
<ov. ars.2.339>	Dum novus errat amor, vires sibi colligat usu: / Si bene nutrieris, tempore firmus erit.
<ov. ars.2.341>	Quem taurum metuis, vitulum mulcere solebas: / Sub qua nunc recubas arbore, virga fuit:
<ov. ars.2.343>	Nascitur exiguus, sed opes adquirit eundo, / Quaque venit, multas accipit amnis aquas.
<ov. ars.2.345>	Fac tibi consuescat: nil adsuetudine maius: / Quam tu dum capias, taedia nulla fuge.
<ov. ars.2.347>	Te semper videat, tibi semper praebeat aures; / Exhibeat vultus noxque diesque tuos. 
<ov. ars.2.349>	Cum tibi maior erit fiducia, posse requiri, / Cum procul absenti cura futurus eris,
<ov. ars.2.351>	Da requiem: requietus ager bene credita reddit, / Terraque caelestes arida sorbet aquas.
<ov. ars.2.353>	Phyllida Demophoon praesens moderatius ussit: / Exarsit velis acrius illa datis.
<ov. ars.2.355>	Penelopen absens sollers torquebat Ulixes; / Phylacides aberat, Laodamia, tuus.
<ov. ars.2.357>	Sed mora tuta brevis: lentescunt tempore curae, / Vanescitque absens et novus intrat amor.
<ov. ars.2.359>	Dum Menelaus abest, Helene, ne sola iaceret, / Hospitis est tepido nocte recepta sinu.
<ov. ars.2.361>	Quis stupor hic, Menela, fuit? tu solus abibas, / Isdem sub tectis hospes et uxor erant.
<ov. ars.2.363>	Accipitri timidas credis, furiose, columbas? / Plenum montano credis ovile lupo?
<ov. ars.2.365>	Nil Helene peccat, nihil hic committit adulter: / Quod tu, quod faceret quilibet, ille facit.
<ov. ars.2.367>	Cogis adulterium dando tempusque locumque; / Quid nisi consilio est usa puella tuo?
<ov. ars.2.369>	Quid faciat? vir abest, et adest non rusticus hospes, / Et timet in vacuo sola cubare toro.
<ov. ars.2.371>	Viderit Atrides: Helenen ego crimine solvo: / Usa est humani commoditate viri.
<ov. ars.2.373>	Sed neque fulvus aper media tam saevus in ira est, / Fulmineo rabidos cum rotat ore canes,
<ov. ars.2.375>	Nec lea, cum catulis lactentibus ubera praebet, / Nec brevis ignaro vipera laesa pede,
<ov. ars.2.377>	Femina quam socii deprensa paelice lecti: / Ardet et in vultu pignora mentis habet. 
<ov. ars.2.379>	In ferrum flammasque ruit, positoque decore / Fertur, ut Aonii cornibus icta dei.
<ov. ars.2.381>	Coniugis admissum violataque iura marita est / Barbara per natos Phasias ulta suos.
<ov. ars.2.383>	Altera dira parens haec est, quam cernis, hirundo: / Aspice, signatum sanguine pectus habet.
<ov. ars.2.385>	Hoc bene compositos, hoc firmos solvit amores; / Crimina sunt cautis ista timenda viris.
<ov. ars.2.387>	Nec mea vos uni damnat censura puellae: / Di melius! vix hoc nupta tenere potest.
<ov. ars.2.389>	Ludite, sed furto celetur culpa modesto: / Gloria peccati nulla petenda sui est.
<ov. ars.2.391>	Nec dederis munus, cognosse quod altera possit, / Nec sint nequitiae tempora certa tuae.
<ov. ars.2.393>	Et, ne te capiat latebris sibi femina notis, / Non uno est omnis convenienda loco;
<ov. ars.2.395>	Et quotiens scribes, totas prius ipse tabellas / Inspice: plus multae, quam sibi missa, legunt.
<ov. ars.2.397>	Laesa Venus iusta arma movet, telumque remittit, / Et, modo quod questa est, ipse querare, facit.
<ov. ars.2.399>	Dum fuit Atrides una contentus, et illa / Casta fuit: vitio est improba facta viri.
<ov. ars.2.401>	Audierat laurumque manu vittasque ferentem / Pro nata Chrysen non valuisse sua:
<ov. ars.2.403>	Audierat, Lyrnesi, tuos, abducta, dolores, / Bellaque per turpis longius isse moras. 
<ov. ars.2.405>	Haec tamen audierat: Priameda viderat ipsa: / Victor erat praedae praeda pudenda suae.
<ov. ars.2.407>	Inde Thyestiaden animo thalamoque recepit, / Et male peccantem Tyndaris ulta virum.
<ov. ars.2.409>	Quae bene celaris, siqua tamen acta patebunt, / Illa, licet pateant, tu tamen usque nega.
<ov. ars.2.411>	Tum neque subiectus, solito nec blandior esto: / Haec animi multum signa nocentis habent:
<ov. ars.2.413>	Sed lateri ne parce tuo: pax omnis in uno est; / Concubitu prior est infitianda venus.
<ov. ars.2.415>	Sunt, qui praecipiant herbas, satureia, nocentes / Sumere; iudiciis ista venena meis;
<ov. ars.2.417>	Aut piper urticae mordacis semine miscent, / Tritaque in annoso flava pyrethra mero;
<ov. ars.2.419>	Sed dea non patitur sic ad sua gaudia cogi, / Colle sub umbroso quam tenet altus Eryx.
<ov. ars.2.421>	Candidus, Alcathoi qui mittitur urbe Pelasga, / Bulbus et, ex horto quae venit, herba salax
<ov. ars.2.423>	Ovaque sumantur, sumantur Hymettia mella, / Quasque tulit folio pinus acuta nuces.
<ov. ars.2.425>	Docta, quid ad magicas, Erato, deverteris artes? / Interior curru meta terenda meo est.
<ov. ars.2.427>	Qui modo celabas monitu tua crimina nostro, / Flecte iter, et monitu detege furta meo.
<ov. ars.2.429>	Nec levitas culpanda mea est: non semper eodem / Impositos vento panda carina vehit.
<ov. ars.2.431>	Nam modo Threcio Borea, modo currimus Euro, / Saepe tument Zephyro lintea, saepe Noto. 
<ov. ars.2.433>	Aspice, ut in curru modo det fluitantia rector / Lora, modo admissos arte retentet equos.
<ov. ars.2.435>	Sunt quibus ingrate timida indulgentia servit, / Et, si nulla subest aemula, languet amor.
<ov. ars.2.437>	Luxuriant animi rebus plerumque secundis, / Nec facile est aequa commoda mente pati.
<ov. ars.2.439>	Ut levis absumptis paulatim viribus ignis / Ipse latet, summo canet in igne cinis,
<ov. ars.2.441>	Sed tamen extinctas admoto sulpure flammas / Invenit, et lumen, quod fuit ante, redit:
<ov. ars.2.443>	Sic, ubi pigra situ securaque pectora torpent, / Acribus est stimulis eliciendus amor.
<ov. ars.2.445>	Fac timeat de te, tepidamque recalface mentem: / Palleat indicio criminis illa tui;
<ov. ars.2.447>	O quater et quotiens numero conprendere non est / Felicem, de quo laesa puella dolet:
<ov. ars.2.449>	Quae, simul invitas crimen pervenit ad aures, / Excidit, et miserae voxque colorque fugit.
<ov. ars.2.451>	Ille ego sim, cuius laniet furiosa capillos: / Ille ego sim, teneras cui petat ungue genas,
<ov. ars.2.453>	Quem videat lacrimans, quem torvis spectet ocellis, / Quo sine non possit vivere, posse velit.
<ov. ars.2.455>	Si spatium quaeras, breve sit, quo laesa queratur, / Ne lenta vires colligat ira mora;
<ov. ars.2.457>	Candida iamdudum cingantur colla lacertis, / Inque tuos flens est accipienda sinus.
<ov. ars.2.459>	Oscula da flenti, Veneris da gaudia flenti, / Pax erit: hoc uno solvitur ira modo.
<ov. ars.2.461>	Cum bene saevierit, cum certa videbitur hostis, / Tum pete concubitus foedera, mitis erit.
<ov. ars.2.463>	Illic depositis habitat Concordia telis: / Illo, crede mihi, Gratia nata loco est. 
<ov. ars.2.465>	Quae modo pugnarunt, iungunt sua rostra columbae, / Quarum blanditias verbaque murmur habet.
<ov. ars.2.467>	Prima fuit rerum confusa sine ordine moles, / Unaque erat facies sidera, terra, fretum;
<ov. ars.2.469>	Mox caelum impositum terris, humus aequore cincta est / Inque suas partes cessit inane chaos;
<ov. ars.2.471>	Silva feras, volucres aer accepit habendas, / In liquida, pisces, delituistis aqua.
<ov. ars.2.473>	Tum genus humanum solis errabat in agris, / Idque merae vires et rude corpus erat;
<ov. ars.2.475>	Silva domus fuerat, cibus herba, cubilia frondes: / Iamque diu nulli cognitus alter erat.
<ov. ars.2.477>	Blanda truces animos fertur mollisse voluptas: / Constiterant uno femina virque loco;
<ov. ars.2.479>	Quid facerent, ipsi nullo didicere magistro: / Arte Venus nulla dulce peregit opus.
<ov. ars.2.481>	Ales habet, quod amet; cum quo sua gaudia iungat, / Invenit in media femina piscis aqua;
<ov. ars.2.483>	Cerva parem sequitur, serpens serpente tenetur, / Haeret adulterio cum cane nexa canis;
<ov. ars.2.485>	Laeta salitur ovis: tauro quoque laeta iuvenca est: / Sustinet inmundum sima capella marem;
<ov. ars.2.487>	In furias agitantur equae, spatioque remota / Per loca dividuos amne sequuntur equos.
<ov. ars.2.489>	Ergo age et iratae medicamina fortia praebe: / Illa feri requiem sola doloris habent:
<ov. ars.2.491>	Illa Machaonios superant medicamina sucos: / His, ubi peccaris, restituendus eris.
<ov. ars.2.493>	Haec ego cum canerem, subito manifestus Apollo / Movit inauratae pollice fila lyrae. 
<ov. ars.2.495>	In manibus laurus, sacris inducta capillis / Laurus erat; vates ille videndus adit.
<ov. ars.2.497>	Is mihi 'Lascivi' dixit 'praeceptor Amoris, / Duc, age, discipulos ad mea templa tuos,
<ov. ars.2.499>	Est ubi diversum fama celebrata per orbem / Littera, cognosci quae sibi quemque iubet.
<ov. ars.2.501>	Qui sibi notus erit, solus sapienter amabit, / Atque opus ad vires exiget omne suas.
<ov. ars.2.503>	Cui faciem natura dedit, spectetur ab illa: / Cui color est, umero saepe patente cubet:
<ov. ars.2.505>	Qui sermone placet, taciturna silentia vitet: / Qui canit arte, canat; qui bibit arte, bibat.
<ov. ars.2.507>	Sed neque declament medio sermone diserti, / Nec sua non sanus scripta poeta legat!'
<ov. ars.2.509>	Sic monuit Phoebus: Phoebo parete monenti; / Certa dei sacro est huius in ore fides.
<ov. ars.2.511>	Ad propiora vocor. Quisquis sapienter amabit / Vincet, et e nostra, quod petet, arte feret.
<ov. ars.2.513>	Credita non semper sulci cum faenore reddunt, / Nec semper dubias adiuvat aura rates;
<ov. ars.2.515>	Quod iuvat, exiguum, plus est, quod laedat amantes; / Proponant animo multa ferenda suo.
<ov. ars.2.517>	Quot lepores in Atho, quot apes pascuntur in Hybla, / Caerula quot bacas Palladis arbor habet,
<ov. ars.2.519>	Litore quot conchae, tot sunt in amore dolores; / Quae patimur, multo spicula felle madent.
<ov. ars.2.521>	Dicta erit isse foras: intus fortasse videre est: / Isse foras, et te falsa videre puta.
<ov. ars.2.523>	Clausa tibi fuerit promissa ianua nocte: / Perfer et inmunda ponere corpus humo. 
<ov. ars.2.525>	Forsitan et vultu mendax ancilla superbo / Dicet 'quid nostras obsidet iste fores?'
<ov. ars.2.527>	Postibus et durae supplex blandire puellae, / Et capiti demptas in fore pone rosas.
<ov. ars.2.529>	Cum volet, accedes: cum te vitabit, abibis; / Dedecet ingenuos taedia ferre sui.
<ov. ars.2.531>	'Effugere hunc non est' quare tibi possit amica / Dicere? non omni tempore sensus obest.
<ov. ars.2.533>	Nec maledicta puta, nec verbera ferre puellae / Turpe, nec ad teneros oscula ferre pedes.
<ov. ars.2.535>	Quid moror in parvis? Animus maioribus instat; / Magna canam: toto pectore, vulgus, ades.
<ov. ars.2.537>	Ardua molimur, sed nulla, nisi ardua, virtus: / Difficilis nostra poscitur arte labor.
<ov. ars.2.539>	Rivalem patienter habe, victoria tecum / Stabit: eris magni victor in arce Iovis.
<ov. ars.2.541>	Haec tibi non hominem, sed quercus crede Pelasgas / Dicere: nil istis ars mea maius habet.
<ov. ars.2.543>	Innuet illa, feras; scribet, ne tange tabellas: / Unde volet, veniat; quoque libebit, eat.
<ov. ars.2.545>	Hoc in legitima praestant uxore mariti, / Cum, tener, ad partes tu quoque, somne, venis.
<ov. ars.2.547>	Hac ego, confiteor, non sum perfectus in arte; / Quid faciam? monitis sum minor ipse meis.
<ov. ars.2.549>	Mene palam nostrae det quisquam signa puellae, / Et patiar, nec me quo libet ira ferat?
<ov. ars.2.551>	Oscula vir dederat, memini, suus: oscula questus / Sum data; barbaria noster abundat amor. 
<ov. ars.2.553>	Non semel hoc vitium nocuit mihi: doctior ille, / Quo veniunt alii conciliante viri.
<ov. ars.2.555>	Sed melius nescisse fuit: sine furta tegantur, / Ne fugiat ficto fassus ab ore pudor.
<ov. ars.2.557>	Quo magis, o iuvenes, deprendere parcite vestras: / Peccent, peccantes verba dedisse putent.
<ov. ars.2.559>	Crescit amor prensis; ubi par fortuna duorum est, / In causa damni perstat uterque sui.
<ov. ars.2.561>	Fabula narratur toto notissima caelo, / Mulciberis capti Marsque Venusque dolis.
<ov. ars.2.563>	Mars pater, insano Veneris turbatus amore, / De duce terribili factus amator erat.
<ov. ars.2.565>	Nec Venus oranti (neque enim dea mollior ulla est) / Rustica Gradivo difficilisque fuit.
<ov. ars.2.567>	A, quotiens lasciva pedes risisse mariti / Dicitur, et duras igne vel arte manus.
<ov. ars.2.569>	Marte palam simul est Vulcanum imitata, decebat, / Multaque cum forma gratia mixta fuit.
<ov. ars.2.571>	Sed bene concubitus primos celare solebant. / Plena verecundi culpa pudoris erat.
<ov. ars.2.573>	Indicio Solis (quis Solem fallere possit?) / Cognita Vulcano coniugis acta suae.
<ov. ars.2.575>	Quam mala, Sol, exempla moves! Pete munus ab ipsa / Et tibi, si taceas, quod dare possit, habet.
<ov. ars.2.577>	Mulciber obscuros lectum circaque superque / Disponit laqueos: lumina fallit opus.
<ov. ars.2.579>	Fingit iter Lemnon; veniunt ad foedus amantes: / Impliciti laqueis nudus uterque iacent.
<ov. ars.2.581>	Convocat ille deos; praebent spectacula capti: / Vix lacrimas Venerem continuisse putant.
<ov. ars.2.583>	Non vultus texisse suos, non denique possunt / Partibus obscenis opposuisse manus. 
<ov. ars.2.585>	Hic aliquis ridens 'in me, fortissime Mavors, / Si tibi sunt oneri, vincula transfer!' ait.
<ov. ars.2.587>	Vix precibus, Neptune, tuis captiva resolvit / Corpora: Mars Thracen occupat, illa Paphon.
<ov. ars.2.589>	Hoc tibi pro facto, Vulcane: quod ante tegebant, / Liberius faciunt, ut pudor omnis abest:
<ov. ars.2.591>	Saepe tamen demens stulte fecisse fateris, / Teque ferunt artis paenituisse tuae.
<ov. ars.2.593>	Hoc vetiti vos este; vetat deprensa Dione / Insidias illas, quas tulit ipsa, dare.
<ov. ars.2.595>	Nec vos rivali laqueos disponite, nec vos / Excipite arcana verba notata manu.
<ov. ars.2.597>	Ista viri captent, si iam captanda putabunt, / Quos faciet iustos ignis et unda viros.
<ov. ars.2.599>	En, iterum testor: nihil hic, nisi lege remissum / Luditur: in nostris instita nulla iocis.
<ov. ars.2.601>	Quis Cereris ritus ausit vulgare profanis, / Magnaque Threcia sacra reperta Samo?
<ov. ars.2.603>	Exigua est virtus praestare silentia rebus: / At contra gravis est culpa tacenda loqui.
<ov. ars.2.605>	O bene, quod frustra captatis arbore pomis / Garrulus in media Tantalus aret aqua!
<ov. ars.2.607>	Praecipue Cytherea iubet sua sacra taceri: / Admoneo, veniat nequis ad illa loquax.
<ov. ars.2.609>	Condita si non sunt Veneris mysteria cistis, / Nec cava vesanis ictibus aera sonant,
<ov. ars.2.611>	At sic inter nos medio versantur in usu, / Se tamen inter nos ut latuisse velint. 
<ov. ars.2.613>	Ipsa Venus pubem, quotiens velamina ponit, / Protegitur laeva semireducta manu.
<ov. ars.2.615>	In medio passimque coit pecus: hoc quoque viso / Avertit vultus nempe puella suos.
<ov. ars.2.617>	Conveniunt thalami furtis et ianua nostris, / Parsque sub iniecta veste pudenda latet:
<ov. ars.2.619>	Et si non tenebras, ad quiddam nubis opacae / Quaerimus, atque aliquid luce patente minus.
<ov. ars.2.621>	Tum quoque, cum solem nondum prohibebat et imbrem / Tegula, sed quercus tecta cibumque dabat,
<ov. ars.2.623>	In nemore atque antris, non sub Iove, iuncta voluptas; / Tanta rudi populo cura pudoris erat.
<ov. ars.2.625>	At nunc nocturnis titulos inponimus actis, / Atque emitur magno nil, nisi posse loqui!
<ov. ars.2.627>	Scilicet excuties omnes, ubi quaeque, puellas, / Cuilibet ut dicas 'haec quoque nostra fuit,'
<ov. ars.2.629>	Nec desint, quas tu digitis ostendere possis? / Ut quamque adtigeris, fabula turpis erit?
<ov. ars.2.631>	Parva queror: fingunt quidam, quae vera negarent, / Et nulli non se concubuisse ferunt.
<ov. ars.2.633>	Corpora si nequeunt, quae possunt, nomina tangunt, / Famaque non tacto corpore crimen habet.
<ov. ars.2.635>	I nunc, claude fores, custos odiose puellae, / Et centum duris postibus obde seras!
<ov. ars.2.637>	Quid tuti superest, cum nominis extat adulter, / Et credi quod non contigit esse, cupit?
<ov. ars.2.639>	Nos etiam veros parce profitemur amores, / Tectaque sunt solida mystica furta fide. 
<ov. ars.2.641>	Parcite praecipue vitia exprobrare puellis, / Utile quae multis dissimulasse fuit.
<ov. ars.2.643>	Nec suus Andromedae color est obiectus ab illo, / Mobilis in gemino cui pede pinna fuit.
<ov. ars.2.645>	Omnibus Andromache visa est spatiosior aequo: / Unus, qui modicam diceret, Hector erat.
<ov. ars.2.647>	Quod male fers, adsuesce, feres bene; multa vetustus / Leniet, incipiens omnia sentit amor.
<ov. ars.2.649>	Dum novus in viridi coalescit cortice ramus, / Concutiat tenerum quaelibet aura, cadet:
<ov. ars.2.651>	Mox eadem ventis, spatio durata, resistet, / Firmaque adoptivas arbor habebit opes.
<ov. ars.2.653>	Eximit ipsa dies omnes e corpore mendas, / Quodque fuit vitium, desinit esse mora.
<ov. ars.2.655>	Ferre novae nares taurorum terga recusant: / Adsiduo domitas tempore fallit odor.
<ov. ars.2.657>	Nominibus mollire licet mala: fusca vocetur, / Nigrior Illyrica cui pice sanguis erit:
<ov. ars.2.659>	Si straba, sit Veneri similis: si rava, Minervae: / Sit gracilis, macie quae male viva sua est;
<ov. ars.2.661>	Dic habilem, quaecumque brevis, quae turgida, plenam, / Et lateat vitium proximitate boni.
<ov. ars.2.663>	Nec quotus annus eat, nec quo sit nata, require, / Consule, quae rigidus munera Censor habet:
<ov. ars.2.665>	Praecipue si flore caret, meliusque peractum / Tempus, et albentes iam legit illa comas.
<ov. ars.2.667>	Utilis, o iuvenes, aut haec, aut serior aetas: / Iste feret segetes, iste serendus ager.
<ov. ars.2.669>	Dum vires annique sinunt, tolerate labores: / Iam veniet tacito curva senecta pede. 
<ov. ars.2.671>	Aut mare remigiis, aut vomere findite terras, / Aut fera belligeras addite in arma manus,
<ov. ars.2.673>	Aut latus et vires operamque adferte puellis: / Hoc quoque militia est, hoc quoque quaerit opes.
<ov. ars.2.675>	Adde, quod est illis operum prudentia maior, / Solus et artifices qui facit, usus adest:
<ov. ars.2.677>	Illae munditiis annorum damna rependunt, / Et faciunt cura, ne videantur anus.
<ov. ars.2.679>	Utque velis, venerem iungunt per mille figuras: / Invenit plures nulla tabella modos.
<ov. ars.2.681>	Illis sentitur non inritata voluptas: / Quod iuvet, ex aequo femina virque ferant.
<ov. ars.2.683>	Odi concubitus, qui non utrumque resolvunt; / Hoc est, cur pueri tangar amore minus.
<ov. ars.2.685>	Odi quae praebet, quia sit praebere necesse, / Siccaque de lana cogitat ipsa sua.
<ov. ars.2.687>	Quae datur officio, non est mihi grata voluptas: / Officium faciat nulla puella mihi.
<ov. ars.2.689>	Me voces audire iuvat sua gaudia fassas, / Quaeque morer meme sustineamque rogent.
<ov. ars.2.691>	Aspiciam dominae victos amentis ocellos: / Langueat, et tangi se vetet illa diu.
<ov. ars.2.693>	Haec bona non primae tribuit natura iuventae, / Quae cito post septem lustra venire solent.
<ov. ars.2.695>	Qui properant, nova musta bibant: mihi fundat avitum / Consulibus priscis condita testa merum.
<ov. ars.2.697>	Nec platanus, nisi sera, potest obsistere Phoebo, / Et laedunt nudos prata novella pedes.
<ov. ars.2.699>	Scilicet Hermionen Helenae praeponere posses, / Et melior Gorge, quam sua mater, erat?
<ov. ars.2.701>	At venerem quicumque voles adtingere seram, / Si modo duraris, praemia digna feres. 
<ov. ars.2.703>	Conscius, ecce, duos accepit lectus amantes: / Ad thalami clausas, Musa, resiste fores.
<ov. ars.2.705>	Sponte sua sine te celeberrima verba loquentur, / Nec manus in lecto laeva iacebit iners.
<ov. ars.2.707>	Invenient digiti, quod agant in partibus illis, / In quibus occulte spicula tingit Amor.
<ov. ars.2.709>	Fecit in Andromache prius hoc fortissimus Hector, / Nec solum bellis utilis ille fuit.
<ov. ars.2.711>	Fecit et in capta Lyrneside magnus Achilles, / Cum premeret mollem lassus ab hoste torum.
<ov. ars.2.713>	Illis te manibus tangi, Brise, sinebas, / Imbutae Phrygia quae nece semper erant.
<ov. ars.2.715>	An fuit hoc ipsum, quod te, lasciva, iuvaret, / Ad tua victrices membra venire manus?
<ov. ars.2.717>	Crede mihi, non est veneris properanda voluptas, / Sed sensim tarda prolicienda mora.
<ov. ars.2.719>	Cum loca reppereris, quae tangi femina gaudet, / Non obstet, tangas quo minus illa, pudor.
<ov. ars.2.721>	Aspicies oculos tremulo fulgore micantes, / Ut sol a liquida saepe refulget aqua.
<ov. ars.2.723>	Accedent questus, accedet amabile murmur, / Et dulces gemitus aptaque verba ioco.
<ov. ars.2.725>	Sed neque tu dominam velis maioribus usus / Desere, nec cursus anteat illa tuos;
<ov. ars.2.727>	Ad metam properate simul: tum plena voluptas, / Cum pariter victi femina virque iacent.
<ov. ars.2.729>	Hic tibi versandus tenor est, cum libera dantur / Otia, furtivum nec timor urget opus.
<ov. ars.2.731>	Cum mora non tuta est, totis incumbere remis / Utile, et admisso subdere calcar equo.
<ov. ars.2.733>	Finis adest operi: palmam date, grata iuventus, / Sertaque odoratae myrtea ferte comae.
<ov. ars.2.735>	Quantus apud Danaos Podalirius arte medendi, / Aeacides dextra, pectore Nestor erat, 
<ov. ars.2.737>	Quantus erat Calchas extis, Telamonius armis, / Automedon curru, tantus amator ego.
<ov. ars.2.739>	Me vatem celebrate, viri, mihi dicite laudes, / Cantetur toto nomen in orbe meum.
<ov. ars.2.741>	Arma dedi vobis: dederat Vulcanus Achilli; / Vincite muneribus, vicit ut ille, datis.
<ov. ars.2.743>	Sed quicumque meo superarit Amazona ferro, / Inscribat spoliis 'Naso magister erat.'
<ov. ars.2.745>	Ecce, rogant tenerae, sibi dem praecepta, puellae: / Vos eritis chartae proxima cura meae! 
<ov. ars.3.1>	Arma dedi Danais in Amazonas; arma supersunt, / Quae tibi dem et turmae, Penthesilea, tuae.
<ov. ars.3.3>	Ite in bella pares; vincant, quibus alma Dione / Faverit et toto qui volat orbe puer.
<ov. ars.3.5>	Non erat armatis aequum concurrere nudas; / Sic etiam vobis vincere turpe, viri.
<ov. ars.3.7>	Dixerit e multis aliquis 'quid virus in angues / Adicis, et rabidae tradis ovile lupae?'
<ov. ars.3.9>	Parcite paucarum diffundere crimen in omnes; / Spectetur meritis quaeque puella suis.
<ov. ars.3.11>	Si minor Atrides Helenen, Helenesque sororem / Quo premat Atrides crimine maior habet,
<ov. ars.3.13>	Si scelere Oeclides Talaioniae Eriphylae / Vivus et in vivis ad Styga venit equis,
<ov. ars.3.15>	Est pia Penelope lustris errante duobus / Et totidem lustris bella gerente viro.
<ov. ars.3.17>	Respice Phylaciden et quae comes isse marito / Fertur et ante annos occubuisse suos.
<ov. ars.3.19>	Fata Pheretiadae coniunx Pagasaea redemit: / Proque viro est uxor funere lata viri.
<ov. ars.3.21>	'Accipe me, Capaneu! cineres miscebimus' inquit / Iphias, in medios desiluitque rogos.
<ov. ars.3.23>	Ipsa quoque et cultu est et nomine femina Virtus: / Non mirum, populo si placet illa suo. 
<ov. ars.3.25>	Nec tamen hae mentes nostra poscuntur ab arte: / Conveniunt cumbae vela minora meae.
<ov. ars.3.27>	Nil nisi lascivi per me discuntur amores; / Femina praecipiam quo sit amanda modo.
<ov. ars.3.29>	Femina nec flammas nec saevos excutit arcus; / Parcius haec video tela nocere viris.
<ov. ars.3.31>	Saepe viri fallunt: tenerae non saepe puellae, / Paucaque, si quaeras, crimina fraudis habent.
<ov. ars.3.33>	Phasida iam matrem fallax dimisit Iason: / Venit in Aesonios altera nupta sinus.
<ov. ars.3.35>	Quantum in te, Theseu, volucres Ariadna marinas / Pavit, in ignoto sola relicta loco!
<ov. ars.3.37>	Quaere, novem cur una viae dicantur, et audi / Depositis silvas Phyllida flesse comis.
<ov. ars.3.39>	Et famam pietatis habet, tamen hospes et ensem / Praebuit et causam mortis, Elissa, tuae.
<ov. ars.3.41>	Quid vos perdiderit, dicam? nescistis amare: / Defuit ars vobis; arte perennat amor.
<ov. ars.3.43>	Nunc quoque nescirent: sed me Cytherea docere / Iussit, et ante oculos constitit ipsa meos.
<ov. ars.3.45>	Tum mihi 'Quid miserae' dixit 'meruere puellae? / Traditur armatis vulgus inerme viris.
<ov. ars.3.47>	Illos artifices gemini fecere libelli: / Haec quoque pars monitis erudienda tuis.
<ov. ars.3.49>	Probra Therapnaeae qui dixerat ante maritae, / Mox cecinit laudes prosperiore lyra.
<ov. ars.3.51>	Si bene te novi (cultas ne laede puellas!) / Gratia, dum vives, ista petenda tibi est.' 
<ov. ars.3.53>	Dixit, et e myrto (myrto nam vincta capillos / Constiterat) folium granaque pauca dedit;
<ov. ars.3.55>	Sensimus acceptis numen quoque: purior aether / Fulsit, et e toto pectore cessit onus.
<ov. ars.3.57>	Dum facit ingenium, petite hinc praecepta, puellae, / Quas pudor et leges et sua iura sinunt.
<ov. ars.3.59>	Venturae memores iam nunc estote senectae: / Sic nullum vobis tempus abibit iners.
<ov. ars.3.61>	Dum licet, et vernos etiamnum educitis annos, / Ludite: eunt anni more fluentis aquae;
<ov. ars.3.63>	Nec quae praeteriit, iterum revocabitur unda, / Nec quae praeteriit, hora redire potest.
<ov. ars.3.65>	Utendum est aetate: cito pede labitur aetas, / Nec bona tam sequitur, quam bona prima fuit.
<ov. ars.3.67>	Hos ego, qui canent, frutices violaria vidi: / Hac mihi de spina grata corona data est.
<ov. ars.3.69>	Tempus erit, quo tu, quae nunc excludis amantes, / Frigida deserta nocte iacebis anus,
<ov. ars.3.71>	Nec tua frangetur nocturna ianua rixa, / Sparsa nec invenies limina mane rosa.
<ov. ars.3.73>	Quam cito (me miserum!) laxantur corpora rugis, / Et perit in nitido qui fuit ore color.
<ov. ars.3.75>	Quasque fuisse tibi canas a virgine iuras, / Spargentur subito per caput omne comae.
<ov. ars.3.77>	Anguibus exuitur tenui cum pelle vetustas, / Nec faciunt cervos cornua iacta senes:
<ov. ars.3.79>	Nostra sine auxilio fugiunt bona; carpite florem, / Qui, nisi carptus erit, turpiter ipse cadet.
<ov. ars.3.81>	Adde, quod et partus faciunt breviora iuventae / Tempora: continua messe senescit ager. 
<ov. ars.3.83>	Latmius Endymion non est tibi, Luna, rubori, / Nec Cephalus roseae praeda pudenda deae.
<ov. ars.3.85>	Ut Veneri, quem luget adhuc, donetur Adonis: / Unde habet Aenean Harmoniamque suos?
<ov. ars.3.87>	Ite per exemplum, genus o mortale, dearum, / Gaudia nec cupidis vestra negate viris.
<ov. ars.3.89>	Ut iam decipiant, quid perditis? omnia constant; / Mille licet sumant, deperit inde nihil.
<ov. ars.3.91>	Conteritur ferrum, silices tenuantur ab usu: / Sufficit et damni pars caret illa metu.
<ov. ars.3.93>	Quis vetet adposito lumen de lumine sumi? / Quisve cavo vastas in mare servet aquas?
<ov. ars.3.95>	Et tamen ulla viro mulier 'non expedit' inquit? / Quid, nisi quam sumes, dic mihi, perdis aquam?
<ov. ars.3.97>	Nec vos prostituit mea vox, sed vana timere / Damna vetat: damnis munera vestra carent.
<ov. ars.3.99>	Sed me flaminibus venti maioris iturum, / Dum sumus in portu, provehat aura levis.
<ov. ars.3.101>	Ordior a cultu; cultis bene Liber ab uvis / Provenit, et culto stat seges alta solo.
<ov. ars.3.103>	Forma dei munus: forma quota quaeque superbit? / Pars vestrum tali munere magna caret.
<ov. ars.3.105>	Cura dabit faciem; facies neglecta peribit, / Idaliae similis sit licet illa deae.
<ov. ars.3.107>	Corpora si veteres non sic coluere puellae, / Nec veteres cultos sic habuere viros;
<ov. ars.3.109>	Si fuit Andromache tunicas induta valentes, / Quid mirum? duri militis uxor erat.
<ov. ars.3.111>	Scilicet Aiaci coniunx ornata venires, / Cui tegumen septem terga fuere boum? 
<ov. ars.3.113>	Simplicitas rudis ante fuit: nunc aurea Roma est, / Et domiti magnas possidet orbis opes.
<ov. ars.3.115>	Aspice quae nunc sunt Capitolia, quaeque fuerunt: / Alterius dices illa fuisse Iovis.
<ov. ars.3.117>	Curia, concilio quae nunc dignissima tanto, / De stipula Tatio regna tenente fuit.
<ov. ars.3.119>	Quae nunc sub Phoebo ducibusque Palatia fulgent, / Quid nisi araturis pascua bubus erant?
<ov. ars.3.121>	Prisca iuvent alios: ego me nunc denique natum / Gratulor: haec aetas moribus apta meis.
<ov. ars.3.123>	Non quia nunc terrae lentum subducitur aurum, / Lectaque diverso litore concha venit:
<ov. ars.3.125>	Nec quia decrescunt effosso marmore montes, / Nec quia caeruleae mole fugantur aquae:
<ov. ars.3.127>	Sed quia cultus adest, nec nostros mansit in annos / Rusticitas, priscis illa superstes avis.
<ov. ars.3.129>	Vos quoque nec caris aures onerate lapillis, / Quos legit in viridi decolor Indus aqua,
<ov. ars.3.131>	Nec prodite graves insuto vestibus auro, / Per quas nos petitis, saepe fugatis, opes.
<ov. ars.3.133>	Munditiis capimur: non sint sine lege capilli: / Admotae formam dantque negantque manus.
<ov. ars.3.135>	Nec genus ornatus unum est: quod quamque decebit / Eligat, et speculum consulate ante suum.
<ov. ars.3.137>	Longa probat facies capitis discrimina puri: / Sic erat ornatis Laodamia comis.
<ov. ars.3.139>	Exiguum summa nodum sibi fronte relinqui, / Ut pateant aures, ora rotunda volunt. 
<ov. ars.3.141>	Alterius crines umero iactentur utroque: / Talis es adsumpta, Phoebe canore, lyra.
<ov. ars.3.143>	Altera succinctae religetur more Dianae, / Ut solet, attonitas cum petit illa feras.
<ov. ars.3.145>	Huic decet inflatos laxe iacuisse capillos: / Illa sit adstrictis impedienda comis;
<ov. ars.3.147>	Hanc placet ornari testudine Cyllenea: / Sustineat similes fluctibus illa sinus.
<ov. ars.3.149>	Sed neque ramosa numerabis in ilice glandes, / Nec quot apes Hyblae, nec quot in Alpe ferae,
<ov. ars.3.151>	Nec mihi tot positus numero conprendere fas est: / Adicit ornatus proxima quaeque dies.
<ov. ars.3.153>	Et neglecta decet multas coma; saepe iacere / Hesternam credas; illa repexa modo est.
<ov. ars.3.155>	Ars casum simulat; sic capta vidit ut urbe / Alcides Iolen, 'hanc ego' dixit 'amo.'
<ov. ars.3.157>	Talem te Bacchus Satyris clamantibus euhoe / Sustulit in currus, Cnosi relicta, suos.
<ov. ars.3.159>	O quantum indulget vestro natura decori, / Quarum sunt multis damna pianda modis!
<ov. ars.3.161>	Nos male detegimur, raptique aetate capilli, / Ut Borea frondes excutiente, cadunt.
<ov. ars.3.163>	Femina canitiem Germanis inficit herbis, / Et melior vero quaeritur arte color:
<ov. ars.3.165>	Femina procedit densissima crinibus emptis, / Proque suis alios efficit aere suos.
<ov. ars.3.167>	Nec rubor est emisse; palam venire videmus / Herculis ante oculos virgineumque chorum. 
<ov. ars.3.169>	Quid de veste loquar? Nec vos, segmenta, requiro / Nec te, quae Tyrio murice, lana, rubes.
<ov. ars.3.171>	Cum tot prodierint pretio leviore colores, / Quis furor est census corpore ferre suos!
<ov. ars.3.173>	Aris, ecce, color, tum cum sine nubibus ar, / Nec tepidus pluvias concitat auster aquas:
<ov. ars.3.175>	Ecce, tibi similis, quae quondam Phrixon et Hellen / Diceris Inois eripuisse dolis;
<ov. ars.3.177>	Hic undas imitatur, habet quoque nomen ab undis: / Crediderim nymphas hac ego veste tegi.
<ov. ars.3.179>	Ille crocum simulat: croceo velatur amictu, / Roscida luciferos cum dea iungit equos:
<ov. ars.3.181>	Hic Paphias myrtos, hic purpureas amethystos, / Albentesve rosas, Threciamve gruem;
<ov. ars.3.183>	Nec glandes, Amarylli, tuae, nec amygdala desunt; / Et sua velleribus nomina cera dedit.
<ov. ars.3.185>	Quot nova terra parit flores, cum vere tepenti / Vitis agit gemmas pigraque fugit hiemps,
<ov. ars.3.187>	Lana tot aut plures sucos bibit; elige certos: / Nam non conveniens omnibus omnis erit.
<ov. ars.3.189>	Pulla decent niveas: Briseda pulla decebant: / Cum rapta est, pulla tum quoque veste fuit.
<ov. ars.3.191>	Alba decent fuscas: albis, Cephe, placebas: / Sic tibi vestitae pressa Seriphos erat.
<ov. ars.3.193>	Quam paene admonui, ne trux caper iret in alas, / Neve forent duris aspera crura pilis! 
<ov. ars.3.195>	Sed non Caucasea doceo de rupe puellas, / Quaeque bibant undas, Myse Caice, tuas.
<ov. ars.3.197>	Quid si praecipiam ne fuscet inertia dentes, / Oraque suscepta mane laventur aqua?
<ov. ars.3.199>	Scitis et inducta candorem quaerere creta: / Sanguine quae vero non rubet, arte rubet.
<ov. ars.3.201>	Arte supercilii confinia nuda repletis, / Parvaque sinceras velat aluta genas.
<ov. ars.3.203>	Nec pudor est oculos tenui signare favilla, / Vel prope te nato, lucide Cydne, croco.
<ov. ars.3.205>	Est mihi, quo dixi vestrae medicamina formae, / Parvus, sed cura grande, libellus, opus;
<ov. ars.3.207>	Hinc quoque praesidium laesae petitote figurae; / Non est pro vestris ars mea rebus iners.
<ov. ars.3.209>	Non tamen expositas mensa deprendat amator / Pyxidas: ars faciem dissimulata iuvat.
<ov. ars.3.211>	Quem non offendat toto faex inlita vultu, / Cum fluit in tepidos pondere lapsa sinus?
<ov. ars.3.213>	Oesypa quid redolent? quamvis mittatur Athenis / Demptus ab inmundo vellere sucus ovis.
<ov. ars.3.215>	Nec coram mixtas cervae sumpsisse medullas, / Nec coram dentes defricuisse probem;
<ov. ars.3.217>	Ista dabunt formam, sed erunt deformia visu: / Multaque, dum fiunt, turpia, facta placent;
<ov. ars.3.219>	Quae nunc nomen habent operosi signa Myronis / Pondus iners quondam duraque massa fuit; 
<ov. ars.3.221>	Anulus ut fiat, primo conliditur aurum; / Quas geritis vestis, sordida lana fuit;
<ov. ars.3.223>	Cum fieret, lapis asper erat: nunc, nobile signum, / Nuda Venus madidas exprimit imbre comas.
<ov. ars.3.225>	Tu quoque dum coleris, nos te dormire putemus; / Aptius a summa conspiciere manu.
<ov. ars.3.227>	Cur mihi nota tuo causa est candoris in ore? / Claude forem thalami! quid rude prodis opus?
<ov. ars.3.229>	Multa viros nescire decet; pars maxima rerum / Offendat, si non interiora tegas.
<ov. ars.3.231>	Aurea quae splendent ornato signa theatro, / Inspice, contemnes: brattea ligna tegit;
<ov. ars.3.233>	Sed neque ad illa licet populo, nisi facta, venire, / Nec nisi summotis forma paranda viris.
<ov. ars.3.235>	At non pectendos coram praebere capillos, / Ut iaceant fusi per tua terga, veto.
<ov. ars.3.237>	Illo praecipue ne sis morosa caveto / Tempore, nec lapsas saepe resolve comas.
<ov. ars.3.239>	Tuta sit ornatrix; odi, quae sauciat ora / Unguibus et rapta brachia figit acu.
<ov. ars.3.241>	Devovet, ut tangit, dominae caput illa, simulque / Plorat in invisas sanguinolenta comas.
<ov. ars.3.243>	Quae male crinita est, custodem in limine ponat, / Orneturve Bonae semper in aede deae.
<ov. ars.3.245>	Dictus eram subito cuidam venisse puellae: / Turbida perversas induit illa comas.
<ov. ars.3.247>	Hostibus eveniat tam foedi causa pudoris, / Inque nurus Parthas dedecus illud eat.
<ov. ars.3.249>	Turpe pecus mutilum, turpis sine gramine campus, / Et sine fronde frutex, et sine crine caput. 
<ov. ars.3.251>	Non mihi venistis, Semele Ledeve, docendae, / Perque fretum falso, Sidoni, vecta bove,
<ov. ars.3.253>	Aut Helene, quam non stulte, Menela, reposcis, / Tu quoque non stulte, Troice raptor, habes;
<ov. ars.3.255>	Turba docenda venit, pulchrae turpesque puellae: / Pluraque sunt semper deteriora bonis.
<ov. ars.3.257>	Formosae non artis opem praeceptaque quaerunt: / Est illis sua dos, forma sine arte potens;
<ov. ars.3.259>	Cum mare compositum est, securus navita cessat: / Cum tumet, auxiliis adsidet ille suis.
<ov. ars.3.261>	Rara tamen mendo facies caret: occule mendas, / Quaque potes vitium corporis abde tui.
<ov. ars.3.263>	Si brevis es, sedeas, ne stans videare sedere: / Inque tuo iaceas quantulacumque toro;
<ov. ars.3.265>	Hic quoque, ne possit fieri mensura cubantis, / Iniecta lateant fac tibi veste pedes.
<ov. ars.3.267>	Quae nimium gracilis, pleno velamina filo / Sumat, et ex umeris laxus amictus eat.
<ov. ars.3.269>	Pallida purpureis spargat sua corpora virgis, / Nigrior ad Pharii confuge piscis opem.
<ov. ars.3.271>	Pes malus in nivea semper celetur aluta: / Arida nec vinclis crura resolve suis.
<ov. ars.3.273>	Conveniunt tenues scapulis analemptrides altis: / Angustum circa fascia pectus eat.
<ov. ars.3.275>	Exiguo signet gestu, quodcumque loquetur, / Cui digiti pingues et scaber unguis erit.
<ov. ars.3.277>	Cui gravis oris odor numquam ieiuna loquatur, / Et semper spatio distet ab ore viri.
<ov. ars.3.279>	Si niger aut ingens aut non erit ordine natus / Dens tibi, ridendo maxima damna feres. 
<ov. ars.3.281>	Quis credat? discunt etiam ridere puellae, / Quaeritur aque illis hac quoque parte decor.
<ov. ars.3.283>	Sint modici rictus, parvaeque utrimque lacunae, / Et summos dentes ima labella tegant.
<ov. ars.3.285>	Nec sua perpetuo contendant ilia risu, / Sed leve nescio quid femineumque sonent.
<ov. ars.3.287>	Est, quae perverso distorqueat ora cachinno: / Risu concussa est altera, flere putes.
<ov. ars.3.289>	Illa sonat raucum quiddam atque inamabile ridet, / Ut rudit a scabra turpis asella mola.
<ov. ars.3.291>	Quo non ars penetrat? discunt lacrimare decenter, / Quoque volunt plorant tempore, quoque modo.
<ov. ars.3.293>	Quid, cum legitima fraudatur littera voce, / Blaesaque fit iusso lingua coacta sono?
<ov. ars.3.295>	In vitio decor est: quaerunt male reddere verba; / Discunt posse minus, quam potuere, loqui.
<ov. ars.3.297>	Omnibus his, quoniam prosunt, inpendite curam: / Discite femineo corpora ferre gradu.
<ov. ars.3.299>	Est et in incessu pars non temnenda decoris: / Allicit ignotos ille fugatque viros.
<ov. ars.3.301>	Haec movet arte latus, tunicisque fluentibus auras / Accipit, expensos fertque superba pedes:
<ov. ars.3.303>	Illa velut coniunx Umbri rubicunda mariti / Ambulat, ingentes varica fertque gradus.
<ov. ars.3.305>	Sed sit, ut in multis, modus hic quoque: rusticus alter / Motus, concesso mollior alter erit.
<ov. ars.3.307>	Pars umeri tamen ima tui, pars summa lacerti / Nuda sit, a laeva conspicienda manu.
<ov. ars.3.309>	Hoc vos praecipue, niveae, decet: hoc ubi vidi, / Oscula ferre umero, qua patet usque, libet. 
<ov. ars.3.311>	Monstra maris Sirenes erant, quae voce canora / Quamlibet admissas detinuere rates.
<ov. ars.3.313>	His sua Sisyphides auditis paene resolvit / Corpora, nam sociis inlita cera fuit.
<ov. ars.3.315>	Res est blanda canor: discant cantare puellae: / Pro facie multis vox sua lena fuit.
<ov. ars.3.317>	Et modo marmoreis referant audita theatris, / Et modo Niliacis carmina lusa modis.
<ov. ars.3.319>	Nec plectrum dextra, citharam tenuisse sinistra / Nesciat arbitrio femina docta meo.
<ov. ars.3.321>	Saxa ferasque lyra movit Rhodopeus Orpheus, / Tartareosque lacus tergeminumque canem.
<ov. ars.3.323>	Saxa tuo cantu, vindex iustissime matris, / Fecerunt muros officiosa novos.
<ov. ars.3.325>	Quamvis mutus erat, voci favisse putatur / Piscis, Arioniae fabula nota lyrae.
<ov. ars.3.327>	Disce etiam duplici genialia nablia palma / Verrere: conveniunt dulcibus illa iocis.
<ov. ars.3.329>	Sit tibi Callimachi, sit Coi nota poetae, / Sit quoque vinosi Tea Musa senis;
<ov. ars.3.331>	Nota sit et Sappho (quid enim lascivius illa?), / Cuive pater vafri luditur arte Getae.
<ov. ars.3.333>	Et teneri possis carmen legisse Properti, / Sive aliquid Galli, sive, Tibulle, tuum:
<ov. ars.3.335>	Dictaque Varroni fulvis insignia villis / Vellera, germanae, Phrixe, querenda tuae: 
<ov. ars.3.337>	Et profugum Aenean, altae primordia Romae, / Quo nullum Latio clarius extat opus.
<ov. ars.3.339>	Forsitan et nostrum nomen miscebitur istis, / Nec mea Lethaeis scripta dabuntur aquis:
<ov. ars.3.341>	Atque aliquis dicet 'nostri lege culta magistri / Carmina, quis partes instruit ille duas:
<ov. ars.3.343>	Deve tribus libris, titulus quos signat Amorum, / Elige, quod docili molliter ore legas:
<ov. ars.3.345>	Vel tibi composita cantetur Epistola voce: / Ignotum hoc aliis ille novavit opus.'
<ov. ars.3.347>	O ita, Phoebe, velis! ita vos, pia numina vatum, / Insignis cornu Bacche, novemque deae!
<ov. ars.3.349>	Quis dubitet, quin scire velim saltare puellam, / Ut moveat posito brachia iussa mero?
<ov. ars.3.351>	Artifices lateris, scenae spectacula, amantur: / Tantum mobilitas illa decoris habet.
<ov. ars.3.353>	Parva monere pudet, talorum dicere iactus / Ut sciat, et vires, tessera missa, tuas:
<ov. ars.3.355>	Et modo tres iactet numeros, modo cogitet, apte / Quam subeat partem callida, quamque vocet.
<ov. ars.3.357>	Cautaque non stulte latronum proelia ludat, / Unus cum gemino calculus hoste perit, 
<ov. ars.3.359>	Bellatorque sua prensus sine compare bellat, / Aemulus et coeptum saepe recurrit iter.
<ov. ars.3.361>	Reticuloque pilae leves fundantur aperto, / Nec, nisi quam tolles, ulla movenda pila est.
<ov. ars.3.363>	Est genus, in totidem tenui ratione redactum / Scriptula, quot menses lubricus annus habet:
<ov. ars.3.365>	Parva tabella capit ternos utrimque lapillos, / In qua vicisse est continuasse suos.
<ov. ars.3.367>	Mille facesse iocos; turpe est nescire puellam / Ludere: ludendo saepe paratur amor.
<ov. ars.3.369>	Sed minimus labor est sapienter iactibus uti: / Maius opus mores composuisse suos.
<ov. ars.3.371>	Tum sumus incauti, studioque aperimur in ipso, / Nudaque per lusus pectora nostra patent;
<ov. ars.3.373>	Ira subit, deforme malum, lucrique cupido, / Iurgiaque et rixae sollicitusque dolor:
<ov. ars.3.375>	Crimina dicuntur, resonat clamoribus aether, / Invocat iratos et sibi quisque deos:
<ov. ars.3.377>	Nulla fides, tabulaeque novae per vota petuntur; / Et lacrimis vidi saepe madere genas.
<ov. ars.3.379>	Iuppiter a vobis tam turpia crimina pellat, / In quibus est ulli cura placere viro.
<ov. ars.3.381>	Hos ignava iocos tribuit natura puellis; / Materia ludunt uberiore viri.
<ov. ars.3.383>	Sunt illis celeresque pilae iaculumque trochique / Armaque et in gyros ire coactus equus.
<ov. ars.3.385>	Nec vos Campus habet, nec vos gelidissima Virgo, / Nec Tuscus placida devehit amnis aqua. 
<ov. ars.3.387>	At licet et prodest Pompeias ire per umbras, / Virginis aetheriis cum caput ardet equis;
<ov. ars.3.389>	Visite laurigero sacrata Palatia Phoebo: / Ille Paraetonicas mersit in alta rates;
<ov. ars.3.391>	Quaeque soror coniunxque ducis monimenta pararunt, / Navalique gener cinctus honore caput;
<ov. ars.3.393>	Visite turicremas vaccae Memphitidos aras, / Visite conspicuis terna theatra locis;
<ov. ars.3.395>	Spectentur tepido maculosae sanguine harenae, / Metaque ferventi circueunda rota.
<ov. ars.3.397>	Quod latet, ignotum est: ignoti nulla cupido: / Fructus abest, facies cum bona teste caret.
<ov. ars.3.399>	Tu licet et Thamyram superes et Amoebea cantu, / Non erit ignotae gratia magna lyrae.
<ov. ars.3.401>	Si Venerem Cous nusquam posuisset Apelles, / Mersa sub aequoreis illa lateret aquis.
<ov. ars.3.403>	Quid petitur sacris, nisi tantum fama, poetis? / Hoc votum nostri summa laboris habet.
<ov. ars.3.405>	Cura deum fuerant olim regumque poetae: / Praemiaque antiqui magna tulere chori.
<ov. ars.3.407>	Sanctaque maiestas et erat venerabile nomen / Vatibus, et largae saepe dabantur opes. 
<ov. ars.3.409>	Ennius emeruit, Calabris in montibus ortus, / Contiguus poni, Scipio magne, tibi.
<ov. ars.3.411>	Nunc ederae sine honore iacent, operataque doctis / Cura vigil Musis nomen inertis habet.
<ov. ars.3.413>	Sed famae vigilare iuvat: quis nosset Homerum, / Ilias aeternum si latuisset opus?
<ov. ars.3.415>	Quis Danan nosset, si semper clusa fuisset, / Inque sua turri perlatuisset anus?
<ov. ars.3.417>	Utilis est vobis, formosae, turba, puellae. / Saepe vagos ultra limina ferte pedes.
<ov. ars.3.419>	Ad multas lupa tendit oves, praedetur ut unam, / Et Iovis in multas devolat ales aves.
<ov. ars.3.421>	Se quoque det populo mulier speciosa videndam: / Quem trahat, e multis forsitan unus erit.
<ov. ars.3.423>	Omnibus illa locis maneat studiosa placendi, / Et curam tota mente decoris agat.
<ov. ars.3.425>	Casus ubique valet; semper tibi pendeat hamus: / Quo minime credas gurgite, piscis erit.
<ov. ars.3.427>	Saepe canes frustra nemorosis montibus errant, / Inque plagam nullo cervus agente venit.
<ov. ars.3.429>	Quid minus Andromedae fuerat sperare revinctae, / Quam lacrimas ulli posse placere suas?
<ov. ars.3.431>	Funere saepe viri vir quaeritur; ire solutis / Crinibus et fletus non tenuisse decet.
<ov. ars.3.433>	Sed vitate viros cultum formamque professos, / Quique suas ponunt in statione comas.
<ov. ars.3.435>	Quae vobis dicunt, dixerunt mille puellis: / Errat et in nulla sede moratur amor.
<ov. ars.3.437>	Femina quid faciat, cum sit vir levior ipsa, / Forsitan et plures possit habere viros? 
<ov. ars.3.439>	Vix mihi credetis, sed credite: Troia maneret, / Praeceptis Priamo si foret usa satae.
<ov. ars.3.441>	Sunt qui mendaci specie grassentur amoris, / Perque aditus talis lucra pudenda petant.
<ov. ars.3.443>	Nec coma vos fallat liquido nitidissima nardo, / Nec brevis in rugas lingula pressa suas:
<ov. ars.3.445>	Nec toga decipiat filo tenuissima, nec si / Anulus in digitis alter et alter erit.
<ov. ars.3.447>	Forsitan ex horum numero cultissimus ille / Fur sit, et uratur vestis amore tuae.
<ov. ars.3.449>	'Redde meum!' clamant spoliatae saepe puellae, / 'Redde meum!' toto voce boante foro.
<ov. ars.3.451>	Has, Venus, e templis multo radiantibus auro / Lenta vides lites Appiadesque tuae.
<ov. ars.3.453>	Sunt quoque non dubia quaedam mala nomina fama: / Deceptae multi crimen amantis habent.
<ov. ars.3.455>	Discite ab alterius vestras timuisse querellis; / Ianua fallaci ne sit aperta viro.
<ov. ars.3.457>	Parcite, Cecropides, iuranti credere Theseo: / Quos faciet testes, fecit et ante, deos.
<ov. ars.3.459>	Et tibi, Demophoon, These criminis heres, / Phyllide decepta nulla relicta fides.
<ov. ars.3.461>	Si bene promittent, totidem promittite verbis: / Si dederint, et vos gaudia pacta date.
<ov. ars.3.463>	Illa potest vigiles flammas extinguere Vestae, / Et rapere e templis, Inachi, sacra tuis,
<ov. ars.3.465>	Et dare mixta viro tritis aconita cicutis, / Accepto venerem munere siqua negat. 
<ov. ars.3.467>	Fert animus propius consistere: supprime habenas, / Musa, nec admissis excutiare rotis.
<ov. ars.3.469>	Verba vadum temptent abiegnis scripta tabellis: / Accipiat missas apta ministra notas.
<ov. ars.3.471>	Inspice: quodque leges, ex ipsis collige verbis, / Fingat, an ex animo sollicitusque roget.
<ov. ars.3.473>	Postque brevem rescribe moram: mora semper amantes / Incitat, exiguum si modo tempus habet.
<ov. ars.3.475>	Sed neque te facilem iuveni promitte roganti, / Nec tamen e duro quod petit ille nega.
<ov. ars.3.477>	Fac timeat speretque simul, quotiensque remittes, / Spesque magis veniat certa minorque metus.
<ov. ars.3.479>	Munda, sed e medio consuetaque verba, puellae, / Scribite: sermonis publica forma placet;
<ov. ars.3.481>	A! quotiens dubius scriptis exarsit amator, / Et nocuit formae barbara lingua bonae!
<ov. ars.3.483>	Sed quoniam, quamvis vittae careatis honore, / Est vobis vestros fallere cura viros,
<ov. ars.3.485>	Ancillae puerique manu perarate tabellas, / Pignora nec iuveni credite vestra novo.
<ov. ars.3.487>	Perfidus ille quidem, qui talia pignora servat,
<ov. ars.3.490>	Sed tamen Aetnaei fulminis instar habent.
<ov. ars.3.491>	Vidi ego pallentes isto terrore puellas / Servitium miseras tempus in omne pati.
<ov. ars.3.493>	Iudice me fraus est concessa repellere fraudem, / Armaque in armatos sumere iura sinunt.
<ov. ars.3.495>	Ducere consuescat multas manus una figuras, / (A! pereant, per quos ista monenda mihi) 
<ov. ars.3.495>	Nec nisi deletis tutum rescribere ceris, / Ne teneat geminas una tabella manus.
<ov. ars.3.497>	Femina dicatur scribenti semper amator: / Illa sit in vestris, qui fuit ille, notis.
<ov. ars.3.499>	Si licet a parvis animum ad maiora referre, / Plenaque curvato pandere vela sinu,
<ov. ars.3.501>	Pertinet ad faciem rabidos compescere mores: / Candida pax homines, trux decet ira feras.
<ov. ars.3.503>	Ora tument ira: nigrescunt sanguine venae: / Lumina Gorgoneo saevius igne micant.
<ov. ars.3.505>	'I procul hinc,' dixit 'non es mihi, tibia, tanti,' / Ut vidit vultus Pallas in amne suos.
<ov. ars.3.507>	Vos quoque si media speculum spectetis in ira, / Cognoscat faciem vix satis ulla suam.
<ov. ars.3.509>	Nec minus in vultu damnosa superbia vestro: / Comibus est oculis alliciendus amor.
<ov. ars.3.511>	Odimus inmodicos (experto credite) fastus: / Saepe tacens odii semina vultus habet.
<ov. ars.3.513>	Spectantem specta, ridenti mollia ride: / Innuet, acceptas tu quoque redde notas.
<ov. ars.3.515>	Sic ubi prolusit, rudibus puer ille relictis / Spicula de pharetra promit acuta sua.
<ov. ars.3.517>	Odimus et maestas: Tecmessam diligat Aiax; / Nos hilarem populum femina laeta capit.
<ov. ars.3.519>	Numquam ego te, Andromache, nec te, Tecmessa, rogarem, / Ut mea de vobis altera amica foret.
<ov. ars.3.521>	Credere vix videor, cum cogar credere partu, / Vos ego cum vestris concubuisse viris.
<ov. ars.3.523>	Scilicet Aiaci mulier maestissima dixit / 'Lux mea' quaeque solent verba iuvare viros? 
<ov. ars.3.525>	Quis vetat a magnis ad res exempla minores / Sumere, nec nomen pertimuisse ducis?
<ov. ars.3.527>	Dux bonus huic centum commisit vite regendos, / Huic equites, illi signa tuenda dedit:
<ov. ars.3.529>	Vos quoque, de nobis quem quisque erit aptus ad usum, / Inspicite, et certo ponite quemque loco.
<ov. ars.3.531>	Munera det dives: ius qui profitebitur, adsit: / Facundus causam saepe clientis agat:
<ov. ars.3.533>	Carmina qui facimus, mittamus carmina tantum: / Hic chorus ante alios aptus amare sumus.
<ov. ars.3.535>	Nos facimus placitae late praeconia formae: / Nomen habet Nemesis, Cynthia nomen habet:
<ov. ars.3.537>	Vesper et Eoae novere Lycorida terrae: / Et multi, quae sit nostra Corinna, rogant.
<ov. ars.3.539>	Adde, quod insidiae sacris a vatibus absunt, / Et facit ad mores ars quoque nostra suos.
<ov. ars.3.541>	Nec nos ambitio, nec amor nos tangit habendi: / Contempto colitur lectus et umbra foro.
<ov. ars.3.543>	Sed facile haeremus, validoque perurimur aestu, / Et nimium certa scimus amare fide.
<ov. ars.3.545>	Scilicet ingenium placida mollitur ab arte, / Et studio mores convenienter eunt.
<ov. ars.3.547>	Vatibus Aoniis faciles estote, puellae: / Numen inest illis, Pieridesque favent.
<ov. ars.3.549>	Est deus in nobis, et sunt commercia caeli: / Sedibus aetheriis spiritus ille venit.
<ov. ars.3.551>	A doctis pretium scelus est sperare poetis; / Me miserum! scelus hoc nulla puella timet.
<ov. ars.3.553>	Dissimulate tamen, nec prima fronte rapaces / Este: novus viso casse resistet amans. 
<ov. ars.3.555>	Sed neque vector equum, qui nuper sensit habenas, / Comparibus frenis artificemque reget,
<ov. ars.3.557>	Nec stabiles animos annis viridemque iuventam / Ut capias, idem limes agendus erit.
<ov. ars.3.559>	Hic rudis et castris nunc primum notus Amoris, / Qui tetigit thalamos praeda novella tuos,
<ov. ars.3.561>	Te solam norit, tibi semper inhaereat uni: / Cingenda est altis saepibus ista seges.
<ov. ars.3.563>	Effuge rivalem: vinces, dum sola tenebis; / Non bene cum sociis regna Venusque manent.
<ov. ars.3.565>	Ille vetus miles sensim et sapienter amabit, / Multaque tironi non patienda feret:
<ov. ars.3.567>	Nec franget postes, nec saevis ignibus uret, / Nec dominae teneras adpetet ungue genas,
<ov. ars.3.569>	Nec scindet tunicasve suas tunicasve puellae, / Nec raptus flendi causa capillus erit.
<ov. ars.3.571>	Ista decent pueros aetate et amore calentes; / Hic fera composita vulnera mente feret.
<ov. ars.3.573>	Ignibus heu lentis uretur, ut umida faena, / Ut modo montanis silva recisa iugis.
<ov. ars.3.575>	Certior hic amor est: brevis et fecundior ille; / Quae fugiunt, celeri carpite poma manu.
<ov. ars.3.577>	Omnia tradantur: portas reseravimus hosti; / Et sit in infida proditione fides.
<ov. ars.3.579>	Quod datur ex facili, longum male nutrit amorem: / Miscenda est laetis rara repulsa iocis.
<ov. ars.3.581>	Ante fores iaceat, 'crudelis ianua!' dicat, / Multaque summisse, multa minanter agat.
<ov. ars.3.583>	Dulcia non ferimus: suco renovemur amaro; / Saepe perit ventis obruta cumba suis;
<ov. ars.3.585>	Hoc est, uxores quod non patiatur amari: / Conveniunt illas, cum voluere, viri; 
<ov. ars.3.587>	Adde forem, et duro dicat tibi ianitor ore / 'Non potes,' exclusum te quoque tanget amor.
<ov. ars.3.589>	Ponite iam gladios hebetes: pugnetur acutis; / Nec dubito, telis quin petar ipse meis.
<ov. ars.3.591>	Dum cadit in laqueos captus quoque nuper amator, / Solum se thalamos speret habere tuos.
<ov. ars.3.593>	Postmodo rivalem partitaque foedera lecti / Sentiat: has artes tolle, senescet amor.
<ov. ars.3.595>	Tum bene fortis equus reserato carcere currit, / Cum quos praetereat quosque sequatur habet.
<ov. ars.3.597>	Quamlibet extinctos iniuria suscitat ignes: / En, ego (confiteor!) non nisi laesus amo.
<ov. ars.3.599>	Causa tamen nimium non sit manifesta doloris, / Pluraque sollicitus, quam sciet, esse putet.
<ov. ars.3.601>	Incitat et ficti tristis custodia servi, / Et nimium duri cura molesta viri.
<ov. ars.3.603>	Quae venit ex tuto, minus est accepta voluptas: / Ut sis liberior Thaide, finge metus.
<ov. ars.3.605>	Cum melius foribus possis, admitte fenestra, / Inque tuo vultu signa timentis habe.
<ov. ars.3.607>	Callida prosiliat dicatque ancilla 'perimus!' / Tu iuvenem trepidum quolibet abde loco.
<ov. ars.3.609>	Admiscenda tamen venus est secura timori, / Ne tanti noctes non putet esse tuas.
<ov. ars.3.611>	Qua vafer eludi possit ratione maritus, / Quaque vigil custos, praeteriturus eram.
<ov. ars.3.613>	Nupta virum timeat: rata sit custodia nuptae; / Hoc decet, hoc leges iusque pudorque iubent.
<ov. ars.3.615>	Te quoque servari, modo quam vindicta redemit, / Quis ferat? Ut fallas, ad mea sacra veni! 
<ov. ars.3.617>	Tot licet observent (adsit modo certa voluntas), / Quot fuerant Argo lumina, verba dabis.
<ov. ars.3.619>	Scilicet obstabit custos, ne scribere possis, / Sumendae detur cum tibi tempus aquae?
<ov. ars.3.621>	Conscia cum possit scriptas portare tabellas, / Quas tegat in tepido fascia lata sinu?
<ov. ars.3.623>	Cum possit sura chartas celare ligatas, / Et vincto blandas sub pede ferre notas?
<ov. ars.3.625>	Caverit haec custos, pro charta conscia tergum / Praebeat, inque suo corpore verba ferat.
<ov. ars.3.627>	Tuta quoque est fallitque oculos e lacte recenti / Littera: carbonis pulvere tange, leges.
<ov. ars.3.629>	Fallet et umiduli quae fiet acumine lini, / Ut ferat occultas pura tabella notas.
<ov. ars.3.631>	Adfuit Acrisio servandae cura puellae: / Hunc tamen illa suo crimine fecit avum.
<ov. ars.3.633>	Quid faciat custos, cum sint tot in urbe theatra, / Cum spectet iunctos illa libenter equos,
<ov. ars.3.635>	Cum sedeat Phariae sistris operata iuvencae, / Quoque sui comites ire vetantur, eat,
<ov. ars.3.637>	Cum fuget a templis oculos Bona Diva virorum, / Praeterquam siquos illa venire iubet?
<ov. ars.3.639>	Cum, custode foris tunicas servante puellae, / Celent furtivos balnea multa iocos,
<ov. ars.3.641>	Cum, quotiens opus est, fallax aegrotet amica, / Et cedat lecto quamlibet aegra suo,
<ov. ars.3.643>	Nomine cum doceat, quid agamus, adultera clavis, / Quasque petas non det ianua sola vias? 
<ov. ars.3.645>	Fallitur et multo custodis cura Lyaeo, / Illa vel Hispano lecta sit uva iugo;
<ov. ars.3.647>	Sunt quoque, quae faciant altos medicamina somnos, / Victaque Lethaea lumina nocte premant;
<ov. ars.3.649>	Nec male deliciis odiosum conscia tardis / Detinet, et longa iungitur ipsa mora.
<ov. ars.3.651>	Quid iuvat ambages praeceptaque parva movere, / Cum minimo custos munere possit emi?
<ov. ars.3.653>	Munera, crede mihi, capiunt hominesque deosque: / Placatur donis Iuppiter ipse datis.
<ov. ars.3.655>	Quid sapiens faciet, stultus cum munere gaudet? / Ipse quoque accepto munere mutus erit.
<ov. ars.3.657>	Sed semel est custos longum redimendus in aevum: / Saepe dabit, dederit quas semel ille manus.
<ov. ars.3.659>	Questus eram, memini, metuendos esse sodales: / Non tangit solos ista querella viros.
<ov. ars.3.661>	Credula si fueris, aliae tua gaudia carpent, / Et lepus hic aliis exagitatus erit.
<ov. ars.3.663>	Haec quoque, quae praebet lectum studiosa locumque / Crede mihi, mecum non semel illa fuit.
<ov. ars.3.665>	Nec nimium vobis formosa ancilla ministret: / Saepe vicem dominae praebuit illa mihi.
<ov. ars.3.667>	Quo feror insanus? quid aperto pectore in hostem / Mittor, et indicio prodor ab ipse meo?
<ov. ars.3.669>	Non avis aucupibus monstrat, qua parte petatur: / Non docet infestos currere cerva canes.
<ov. ars.3.671>	Viderit utilitas: ego coepta fideliter edam: / Lemniasin gladios in mea fata dabo.
<ov. ars.3.673>	Efficite (et facile est), ut nos credamus amari: / Prona venit cupidis in sua vota fides. 
<ov. ars.3.675>	Spectet amabilius iuvenem, suspiret ab imo / Femina, tam sero cur veniatque roget:
<ov. ars.3.677>	Accedant lacrimae, dolor et de paelice fictus, / Et laniet digitis illius ora suis:
<ov. ars.3.679>	Iamdudum persuasus erit; miserebitur ultro, / Et dicet 'cura carpitur ista mei.'
<ov. ars.3.681>	Praecipue si cultus erit speculoque placebit, / Posse suo tangi credet amore deas.
<ov. ars.3.683>	Sed te, quaecumque est, moderate iniuria turbet, / Nec sis audita paelice mentis inops.
<ov. ars.3.685>	Nec cito credideris: quantum cito credere laedat, / Exemplum vobis non leve Procris erit.
<ov. ars.3.687>	Est prope purpureos colles florentis Hymetti / Fons sacer et viridi caespite mollis humus:
<ov. ars.3.689>	Silva nemus non alta facit; tegit arbutus herbam, / Ros maris et lauri nigraque myrtus olent:
<ov. ars.3.691>	Nec densum foliis buxum fragilesque myricae, / Nec tenues cytisi cultaque pinus abest.
<ov. ars.3.693>	Lenibus inpulsae zephyris auraque salubri / Tot generum frondes herbaque summa tremit.
<ov. ars.3.695>	Grata quies Cephalo: famulis canibusque relictis / Lassus in hac iuvenis saepe resedit humo,
<ov. ars.3.697>	'Quae' que 'meos releves aestus,' cantare solebat / 'Accipienda sinu, mobilis aura, veni.'
<ov. ars.3.699>	Coniugis ad timidas aliquis male sedulus aures / Auditos memori detulit ore sonos;
<ov. ars.3.701>	Procris ut accepit nomen, quasi paelicis, Aurae, / Excidit, et subito muta dolore fuit;
<ov. ars.3.703>	Palluit, ut serae lectis de vite racemis / Pallescunt frondes, quas nova laesit hiemps,
<ov. ars.3.705>	Quaeque suos curvant matura cydonia ramos, / Cornaque adhuc nostris non satis apta cibis. 
<ov. ars.3.707>	Ut rediit animus, tenues a pectore vestes / Rumpit, et indignas sauciat ungue genas;
<ov. ars.3.709>	Nec mora, per medias passis furibunda capillis / Evolat, ut thyrso concita Baccha, vias.
<ov. ars.3.711>	Ut prope perventum, comites in valle relinquit, / Ipsa nemus tacito clam pede fortis init.
<ov. ars.3.713>	Quid tibi mentis erat, cum sic male sana lateres, / Procri? quis adtoniti pectoris ardor erat?
<ov. ars.3.715>	Iam iam venturam, quaecumque erat Aura, putabas / Scilicet, atque oculis probra videnda tuis.
<ov. ars.3.717>	Nunc venisse piget (neque enim deprendere velles), / Nunc iuvat: incertus pectora versat amor.
<ov. ars.3.719>	Credere quae iubeant, locus est et nomen et index, / Et quia mens semper quod timet, esse putat.
<ov. ars.3.721>	Vidit ut oppressa vestigia corporis herba, / Pulsantur trepidi corde micante sinus.
<ov. ars.3.723>	Iamque dies medius tenues contraxerat umbras, / Inque pari spatio vesper et ortus erant:
<ov. ars.3.725>	Ecce, redit Cephalus silvis, Cyllenia proles, / Oraque fontana fervida pulsat aqua.
<ov. ars.3.727>	Anxia, Procri, lates: solitas iacet ille per herbas, / Et 'zephyri molles auraque' dixit 'ades!'
<ov. ars.3.729>	Ut patuit miserae iucundus nominis error, / Et mens et rediit verus in ora color.
<ov. ars.3.731>	Surgit, et oppositas agitato corpore frondes / Movit, in amplexus uxor itura viri:
<ov. ars.3.733>	Ille feram movisse ratus, iuvenaliter artus / Corripit, in dextra tela fuere manu.
<ov. ars.3.735>	Quid facis, infelix? non est fera, supprime tela! / Me miserum! iaculo fixa puella tuo est. 
<ov. ars.3.737>	'Ei mihi!' conclamat 'fixisti pectus amicum. / Hic locus a Cephalo vulnera semper habet.
<ov. ars.3.739>	Ante diem morior, sed nulla paelice laesa: / Hoc faciet positae te mihi, terra, levem.
<ov. ars.3.741>	Nomine suspectas iam spiritus exit in auras: / Labor, eo, cara lumina conde manu!'
<ov. ars.3.743>	Ille sinu dominae morientia corpora maesto / Sustinet, et lacrimis vulnera saeva lavat:
<ov. ars.3.745>	Exit, et incauto paulatim pectore lapsus / Excipitur miseri spiritus ore viri.
<ov. ars.3.747>	Sed repetamus opus: mihi nudis rebus eundum est, / Ut tangat portus fessa carina suos.
<ov. ars.3.749>	Sollicite expectas, dum te in convivia ducam, / Et quaeris monitus hac quoque parte meos.
<ov. ars.3.751>	Sera veni, positaque decens incede lucerna: / Grata mora venies; maxima lena mora est.
<ov. ars.3.753>	Etsi turpis eris, formosa videbere potis, / Et latebras vitiis nox dabit ipsa tuis.
<ov. ars.3.755>	Carpe cibos digitis: est quiddam gestus edendi: / Ora nec immunda tota perungue manu.
<ov. ars.3.757>	Neve domi praesume dapes, sed desine citra / Quam capis; es paulo quam potes esse minus;
<ov. ars.3.759>	Priamides Helenen avide si spectet edentem, / Oderit, et dicat 'stulta rapina mea est.'
<ov. ars.3.761>	Aptius est, deceatque magis potare puellas: / Cum Veneris puero non male, Bacche, facis.
<ov. ars.3.763>	Hoc quoque, qua patiens caput est, animusque pedesque / Constant: nec, quae sunt singula, bina vide. 
<ov. ars.3.765>	Turpe iacens mulier multo madefacta Lyaeo: / Digna est concubitus quoslibet illa pati.
<ov. ars.3.767>	Nec somnis posita tutum succumbere mensa: / Per somnos fieri multa pudenda solent.
<ov. ars.3.769>	Ulteriora pudet docuisse: sed alma Dione / 'Praecipue nostrum est, quod pudet' inquit 'opus.'
<ov. ars.3.771>	Nota sibi sit quaeque: modos a corpore certos / Sumite: non omnes una figura decet.
<ov. ars.3.773>	Quae facie praesignis erit, resupina iaceto: / Spectentur tergo, quis sua terga placent.
<ov. ars.3.775>	Milanion umeris Atalantes crura ferebat: / Si bona sunt, hoc sunt accipienda modo.
<ov. ars.3.777>	Parva vehatur equo: quod erat longissima, numquam / Thebas Hectoreo nupta resedit equo.
<ov. ars.3.779>	Strata premat genibus, paulum cervice reflexa, / Femina per longum conspicienda latus.
<ov. ars.3.781>	Cui femur est iuvenale, carent quoque pectora menda, / Stet vir, in obliquo fusa sit ipsa toro.
<ov. ars.3.783>	Nec tibi turpe puta crinem, ut Phyllea mater, / Solvere, et effusis colla reflecte comis.
<ov. ars.3.785>	Tu quoque, cui rugis uterum Lucina notavit, / Ut celer aversis utere Parthus equis.
<ov. ars.3.787>	Mille modi veneris; simplex minimique laboris, / Cum iacet in dextrum semisupina latus.
<ov. ars.3.789>	Sed neque Phoebei tripodes nec corniger Ammon / Vera magis vobis, quam mea Musa, canet:
<ov. ars.3.791>	Siqua fides arti, quam longo fecimus usu, / Credite: praestabunt carmina nostra fidem.
<ov. ars.3.793>	Sentiat ex imis venerem resoluta medullis / Femina, et ex aequo res iuvet illa duos. 
<ov. ars.3.795>	Nec blandae voces iucundaque murmura cessent, / Nec taceant mediis improba verba iocis.
<ov. ars.3.797>	Tu quoque, cui veneris sensum natura negavit, / Dulcia mendaci gaudia finge sono.
<ov. ars.3.799>	Infelix, cui torpet hebes locus ille, puella, / Quo pariter debent femina virque frui.
<ov. ars.3.801>	Tantum, cum finges, ne sis manifesta, caveto: / Effice per motum luminaque ipsa fidem.
<ov. ars.3.803>	Quam iuvet, et voces et anhelitus arguat oris; / A! pudet, arcanas pars habet ista notas.
<ov. ars.3.805>	Gaudia post Veneris quae poscet munus amantem, / Illa suas nolet pondus habere preces....
<ov. ars.3.807>	Nec lucem in thalamos totis admitte fenestris; / Aptius in vestro corpore multa latent.
<ov. ars.3.809>	Lusus habet finem: cygnis descendere tempus, / Duxerunt collo qui iuga nostra suo.
<ov. ars.3.811>	Ut quondam iuvenes, ita nunc, mea turba, puellae / Inscribant spoliis "Naso magister erat."
<ov. her.1.1>	Haec tua Penelope lento tibi mittit, Ulixe; / Nil mihi rescribas attinet: ipse veni!
<ov. her.1.3>	Troia iacet certe, Danais invisa puellis; / Vix Priamus tanti totaque Troia fuit.
<ov. her.1.5>	O utinam tum, cum Lacedaemona classe petebat, / Obrutus insanis esset adulter aquis!
<ov. her.1.7>	Non ego deserto iacuissem frigida lecto, / Nec quererer tardos ire relicta dies;
<ov. her.1.9>	Nec mihi quaerenti spatiosam fallere noctem / Lassaret viduas pendula tela manus.
<ov. her.1.11>	Quando ego non timui graviora pericula veris? / Res est solliciti plena timoris amor.
<ov. her.1.13>	In te fingebam violentos Troas ituros; / Nomine in Hectoreo pallida semper eram.
<ov. her.1.15>	Sive quis Antilochum narrabat ab hoste revictum, / Antilochus nostri causa timoris erat; 
<ov. her.1.17>	Sive Menoetiaden falsis cecidisse sub armis, / Flebam successu posse carere dolos.
<ov. her.1.19>	Sanguine Tlepolemus Lyciam tepefecerat hastam; / Tlepolemi leto cura novata mea est.
<ov. her.1.21>	Denique, quisquis erat castris iugulatus Achivis, / Frigidius glacie pectus amantis erat.
<ov. her.1.23>	Sed bene consuluit casto deus aequus amori. / Versa est in cineres sospite Troia viro.
<ov. her.1.25>	Argolici rediere duces, altaria fumant; / Ponitur ad patrios barbara praeda deos.
<ov. her.1.27>	Grata ferunt nymphae pro salvis dona maritis; / Illi victa suis Troica fata canunt.
<ov. her.1.29>	Mirantur iustique senes trepidaeque puellae; / Narrantis coniunx pendet ab ore viri.
<ov. her.1.31>	Atque aliquis posita monstrat fera proelia mensa, / Pingit et exiguo Pergama tota mero:
<ov. her.1.33>	'Hac ibat Simois; haec est Sigeia tellus; / Hic steterat Priami regia celsa senis.
<ov. her.1.35>	Illic Aeacides, illic tendebat Ulixes; / Hic lacer admissos terruit Hector equos.'
<ov. her.1.37>	Omnia namque tuo senior te quaerere misso / Rettulerat nato Nestor, at ille mihi.
<ov. her.1.39>	Rettulit et ferro Rhesumque Dolonaque caesos, / Utque sit hic somno proditus, ille dolo.
<ov. her.1.41>	Ausus es --- o nimium nimiumque oblite tuorum! ---  / Thracia nocturno tangere castra dolo
<ov. her.1.43>	Totque simul mactare viros, adiutus ab uno! / At bene cautus eras et memor ante mei! 
<ov. her.1.45>	Usque metu micuere sinus, dum victor amicum / Dictus es Ismariis isse per agmen equis.
<ov. her.1.47>	Sed mihi quid prodest vestris disiecta lacertis / Ilios et, murus quod fuit, esse solum,
<ov. her.1.49>	Si maneo, qualis Troia durante manebam, / Virque mihi dempto fine carendus abest?
<ov. her.1.51>	Diruta sunt aliis, uni mihi Pergama restant, / Incola captivo quae bove victor arat.
<ov. her.1.53>	Iam seges est, ubi Troia fuit, resecandaque falce / Luxuriat Phrygio sanguine pinguis humus;
<ov. her.1.55>	Semisepulta virum curvis feriuntur aratris / Ossa, ruinosas occulit herba domos.
<ov. her.1.57>	Victor abes, nec scire mihi, quae causa morandi, / Aut in quo lateas ferreus orbe, licet!
<ov. her.1.59>	Quisquis ad haec vertit peregrinam litora puppim, / Ille mihi de te multa rogatus abit,
<ov. her.1.61>	Quamque tibi reddat, si te modo viderit usquam, / Traditur huic digitis charta notata meis.
<ov. her.1.63>	Nos Pylon, antiqui Neleia Nestoris arva, / Misimus; incerta est fama remissa Pylo.
<ov. her.1.65>	Misimus et Sparten; Sparte quoque nescia veri. / Quas habitas terras, aut ubi lentus abes?
<ov. her.1.67>	Utilius starent etiamnunc moenia Phoebi ---  / Irascor votis, heu, levis ipsa meis!
<ov. her.1.69>	Scirem ubi pugnares, et tantum bella timerem, / Et mea cum multis iuncta querela foret. 
<ov. her.1.71>	Quid timeam, ignoro --- timeo tamen omnia demens, / Et patet in curas area lata meas.
<ov. her.1.73>	Quaecumque aequor habet, quaecumque pericula tellus, / Tam longae causas suspicor esse morae.
<ov. her.1.75>	Haec ego dum stulte metuo, quae vestra libido est, / Esse peregrino captus amore potes.
<ov. her.1.77>	Forsitan et narres, quam sit tibi rustica coniunx, / Quae tantum lanas non sinat esse rudes.
<ov. her.1.79>	Fallar, et hoc crimen tenues vanescat in auras, / Neve, revertendi liber, abesse velis!
<ov. her.1.81>	Me pater Icarius viduo discedere lecto / Cogit et immensas increpat usque moras.
<ov. her.1.83>	Increpet usque licet --- tua sum, tua dicar oportet; / Penelope coniunx semper Ulixis ero.
<ov. her.1.85>	Ille tamen pietate mea precibusque pudicis / Frangitur et vires temperat ipse suas.
<ov. her.1.87>	Dulichii Samiique et quos tulit alta Zacynthos, / Turba ruunt in me luxuriosa proci,
<ov. her.1.89>	Inque tua regnant nullis prohibentibus aula; / Viscera nostra, tuae dilacerantur opes.
<ov. her.1.91>	Quid tibi Pisandrum Polybumque Medontaque dirum / Eurymachique avidas Antinoique manus
<ov. her.1.93>	Atque alios referam, quos omnis turpiter absens / Ipse tuo partis sanguine rebus alis?
<ov. her.1.95>	Irus egens pecorisque Melanthius actor edendi / Ultimus accedunt in tua damna pudor. 
<ov. her.1.97>	Tres sumus inbelles numero, sine viribus uxor / Laertesque senex Telemachusque puer.
<ov. her.1.99>	Ille per insidias paene est mihi nuper ademptus, / Dum parat invitis omnibus ire Pylon.
<ov. her.1.101>	Di, precor, hoc iubeant, ut euntibus ordine fatis / Ille meos oculos conprimat, ille tuos!
<ov. her.1.103>	Hac faciunt custosque boum longaevaque nutrix, / Tertius inmundae cura fidelis harae;
<ov. her.1.105>	Sed neque Laertes, ut qui sit inutilis armis, / Hostibus in mediis regna tenere potest --- 
<ov. her.1.107>	Telemacho veniet, vivat modo, fortior aetas; / Nunc erat auxiliis illa tuenda patris --- 
<ov. her.1.109>	Nec mihi sunt vires inimicos pellere tectis. / Tu citius venias, portus et ara tuis!
<ov. her.1.111>	Est tibi sitque, precor, natus, qui mollibus annis / In patrias artes erudiendus erat.
<ov. her.1.113>	Respice Laerten; ut tu sua lumina condas, / Extremum fati sustinet ille diem.
<ov. her.1.115>	Certe ego, quae fueram te discedente puella, / Protinus ut venias, facta videbor anus.
<ov. her.2.1>	Hospita, Demophoon, tua te Rhodopeia Phyllis / Ultra promissum tempus abesse queror. 
<ov. her.2.3>	Cornua cum lunae pleno semel orbe coissent, / Litoribus nostris ancora pacta tua est --- 
<ov. her.2.5>	Luna quater latuit, toto quater orbe recrevit; / Nec vehit Actaeas Sithonis unda rates.
<ov. her.2.7>	Tempora si numeres --- bene quae numeramus amantes ---  / Non venit ante suam nostra querela diem.
<ov. her.2.9>	Spes quoque lenta fuit; tarde, quae credita laedunt, / Credimus. invita nunc es amante nocens.
<ov. her.2.11>	Saepe fui mendax pro te mihi, saepe putavi / Alba procellosos vela referre Notos.
<ov. her.2.13>	Thesea devovi, quia te dimittere nollet; / Nec tenuit cursus forsitan ille tuos.
<ov. her.2.15>	Interdum timui, ne, dum vada tendis ad Hebri, / Mersa foret cana naufraga puppis aqua.
<ov. her.2.17>	Saepe deos supplex, ut tu, scelerate, valeres, / Cum prece turicremis sum venerata sacris;
<ov. her.2.19>	Saepe, videns ventos caelo pelagoque faventes, / Ipsa mihi dixi: 'si valet ille, venit.'
<ov. her.2.21>	Denique fidus amor, quidquid properantibus obstat, / Finxit, et ad causas ingeniosa fui.
<ov. her.2.23>	At tu lentus abes; nec te iurata reducunt / Numina, nec nostro motus amore redis.
<ov. her.2.25>	Demophoon, ventis et verba et vela dedisti; / Vela queror reditu, verba carere fide. 
<ov. her.2.27>	Dic mihi, quid feci, nisi non sapienter amavi? / Crimine te potui demeruisse meo.
<ov. her.2.29>	Unum in me scelus est, quod te, scelerate, recepi; / Sed scelus hoc meriti pondus et instar habet.
<ov. her.2.31>	Iura fidesque ubi nunc, commissaque dextera dextrae, / Quique erat in falso plurimus ore deus?
<ov. her.2.33>	Promissus socios ubi nunc Hymenaeus in annos, / Qui mihi coniugii sponsor et obses erat?
<ov. her.2.35>	Per mare, quod totum ventis agitatur et undis, / Per quod nempe ieras, per quod iturus eras,
<ov. her.2.37>	Perque tuum mihi iurasti --- nisi fictus et ille est ---  / Concita qui ventis aequora mulcet, avum,
<ov. her.2.39>	Per Venerem nimiumque mihi facientia tela ---  / Altera tela arcus, altera tela faces --- 
<ov. her.2.41>	Iunonemque, toris quae praesidet alma maritis, / Et per taediferae mystica sacra deae.
<ov. her.2.43>	Si de tot laesis sua numina quisque deorum / Vindicet, in poenas non satis unus eris.
<ov. her.2.45>	Ah, laceras etiam puppes furiosa refeci, / Ut, qua desererer, firma carina foret,
<ov. her.2.47>	Remigiumque dedi, quod me fugiturus haberes. / Heu! patior telis vulnera facta meis!
<ov. her.2.49>	Credidimus blandis, quorum tibi copia, verbis; / Credidimus generi nominibusque tuis; 
<ov. her.2.51>	Credidimus lacrimis --- an et hae simulare docentur? / Hae quoque habent artes, quaque iubentur, eunt?
<ov. her.2.53>	Dis quoque credidimus. quo iam tot pignora nobis? / Parte satis potui qualibet inde capi.
<ov. her.2.55>	Nec moveor, quod te iuvi portuque locoque ---  / Debuit haec meriti summa fuisse mei!
<ov. her.2.57>	Turpiter hospitium lecto cumulasse iugali / Paenitet, et lateri conseruisse latus.
<ov. her.2.59>	Quae fuit ante illam, mallem suprema fuisset / Nox mihi, dum potui Phyllis honesta mori.
<ov. her.2.61>	Speravi melius, quia me meruisse putavi; / Quaecumque ex merito spes venit, aequa venit.
<ov. her.2.63>	Fallere credentem non est operosa puellam / Gloria. simplicitas digna favore fuit.
<ov. her.2.65>	Sum decepta tuis et amans et femina verbis. / Di faciant, laudis summa sit ista tuae!
<ov. her.2.67>	Inter et Aegidas, media statuaris in urbe, / Magnificus titulis stet pater ante suis.
<ov. her.2.69>	Cum fuerit Sciron lectus torvusque Procrustes / Et Sinis et tauri mixtaque forma viri
<ov. her.2.71>	Et domitae bello Thebae fusique bimembres / Et pulsata nigri regia caeca dei --- 
<ov. her.2.73>	Hoc tua post illos titulo signetur imago: / Hic est, cuius amans hospita capta dolo est.
<ov. her.2.75>	De tanta rerum turba factisque parentis / Sedit in ingenio Cressa relicta tuo. 
<ov. her.2.77>	Quod solum excusat, solum miraris in illo; / Heredem patriae, perfide, fraudis agis.
<ov. her.2.79>	Illa --- nec invideo --- fruitur meliore marito / Inque capistratis tigribus alta sedet;
<ov. her.2.81>	At mea despecti fugiunt conubia Thraces, / Quod ferar externum praeposuisse meis.
<ov. her.2.83>	Atque aliquis 'iam nunc doctas eat,' inquit, 'Athenas; / Armiferam Thracen qui regat, alter erit.
<ov. her.2.85>	Exitus acta probat.' careat successibus, opto, / Quisquis ab eventu facta notanda putat!
<ov. her.2.87>	At si nostra tuo spumescant aequora remo, / Iam mihi, iam dicar consuluisse meis --- 
<ov. her.2.89>	Sed neque consului, nec te mea regia tanget / Fessaque Bistonia membra lavabis aqua!
<ov. her.2.91>	Illa meis oculis species abeuntis inhaeret, / Cum premeret portus classis itura meos.
<ov. her.2.93>	Ausus es amplecti colloque infusus amantis / Oscula per longas iungere pressa moras
<ov. her.2.95>	Cumque tuis lacrimis lacrimas confundere nostras, / Quodque foret velis aura secunda, queri
<ov. her.2.97>	Et mihi discedens suprema dicere voce: / 'Phylli, fac expectes Demophoonta tuum!'
<ov. her.2.99>	Expectem, qui me numquam visurus abisti? / Expectem pelago vela negata meo? 
<ov. her.2.101>	Et tamen expecto --- redeas modo serus amanti, / Ut tua sit solo tempore lapsa fides!
<ov. her.2.103>	Quid precor infelix? te iam tenet altera coniunx / Forsitan et, nobis qui male favit, amor;
<ov. her.2.105>	Iamque tibi excidimus, nullam, puto, Phyllida nosti. / Ei mihi! si, quae sim Phyllis et unde, rogas --- 
<ov. her.2.107>	Quae tibi, Demophoon, longis erroribus acto / Threicios portus hospitiumque dedi,
<ov. her.2.109>	Cuius opes auxere meae, cui dives egenti / Munera multa dedi, multa datura fui;
<ov. her.2.111>	Quae tibi subieci latissima regna Lycurgi, / Nomine femineo vix satis apta regi,
<ov. her.2.113>	Qua patet umbrosum Rhodope glacialis ad Haemum, / Et sacer admissas exigit Hebrus aquas,
<ov. her.2.115>	Cui mea virginitas avibus libata sinistris / Castaque fallaci zona recincta manu!
<ov. her.2.117>	Pronuba Tisiphone thalamis ululavit in illis, / Et cecinit maestum devia carmen avis;
<ov. her.2.119>	Adfuit Allecto brevibus torquata colubris, / Suntque sepulcrali lumina mota face!
<ov. her.2.121>	Maesta tamen scopulos fruticosaque litora calco / Quaeque patent oculis litora lata meis.
<ov. her.2.123>	Sive die laxatur humus, seu frigida lucent / Sidera, prospicio, quis freta ventus agat;
<ov. her.2.125>	Et quaecumque procul venientia lintea vidi, / Protinus illa meos auguror esse deos. 
<ov. her.2.127>	In freta procurro, vix me retinentibus undis, / Mobile qua primas porrigit aequor aquas.
<ov. her.2.129>	Quo magis accedunt, minus et minus utilis adsto; / Linquor et ancillis excipienda cado.
<ov. her.2.131>	Est sinus, adductos modice falcatus in arcus; / Ultima praerupta cornua mole rigent.
<ov. her.2.133>	Hinc mihi suppositas inmittere corpus in undas / Mens fuit; et, quoniam fallere pergis, erit.
<ov. her.2.135>	Ad tua me fluctus proiectam litora portent, / Occurramque oculis intumulata tuis!
<ov. her.2.137>	Duritia ferrum ut superes adamantaque teque, / 'Non tibi sic,' dices, 'Phylli, sequendus eram!'
<ov. her.2.139>	Saepe venenorum sitis est mihi; saepe cruenta / Traiectam gladio morte perire iuvat.
<ov. her.2.141>	Colla quoque, infidis quia se nectenda lacertis / Praebuerunt, laqueis inplicuisse iuvat.
<ov. her.2.143>	Stat nece matura tenerum pensare pudorem. / In necis electu parva futura mora est.
<ov. her.2.145>	Inscribere meo causa invidiosa sepulcro. / Aut hoc aut simili carmine notus eris:
<ov. her.2.147>	Phyllida Demophoon leto dedit hospes amantem; / Ille necis causam praebuit, ipsa manum.
<ov. her.3.1>	Quam legis, a rapta Briseide littera venit, / Vix bene barbarica Graeca notata manu.
<ov. her.3.3>	Quascumque adspicies, lacrimae fecere lituras; / Sed tamen et lacrimae pondera vocis habent.
<ov. her.3.5>	Si mihi pauca queri de te dominoque viroque / Fas est, de domino pauca viroque querar.
<ov. her.3.7>	Non, ego poscenti quod sum cito tradita regi, / Culpa tua est --- quamvis haec quoque culpa tua est;
<ov. her.3.9>	Nam simul Eurybates me Talthybiusque vocarunt, / Eurybati data sum Talthybioque comes.
<ov. her.3.11>	Alter in alterius iactantes lumina vultum / Quaerebant taciti, noster ubi esset amor.
<ov. her.3.13>	Differri potui; poenae mora grata fuisset. / Ei mihi! discedens oscula nulla dedi;
<ov. her.3.15>	At lacrimas sine fine dedi rupique capillos ---  / Infelix iterum sum mihi visa capi!
<ov. her.3.17>	Saepe ego decepto volui custode reverti, / Sed, me qui timidam prenderet, hostis erat.
<ov. her.3.19>	Si progressa forem, caperer ne, nocte, timebam, / Quamlibet ad Priami munus itura nurum.
<ov. her.3.21>	Sed data sim, quia danda fui --- tot noctibus absum / Nec repetor; cessas, iraque lenta tua est. 
<ov. her.3.23>	Ipse Menoetiades tum, cum tradebar, in aurem / 'Quid fles? hic parvo tempore,' dixit, 'eris.'
<ov. her.3.25>	Nec repetisse parum; pugnas ne reddar, Achille! / I nunc et cupidi nomen amantis habe!
<ov. her.3.27>	Venerunt ad te Telamone et Amyntore nati ---  / Ille gradu propior sanguinis, ille comes --- 
<ov. her.3.29>	Laertaque satus, per quos comitata redirem / (auxerunt blandas grandia dona preces)
<ov. her.3.31>	Viginti fulvos operoso ex aere lebetas, / Et tripodas septem pondere et arte pares;
<ov. her.3.33>	Addita sunt illis auri bis quinque talenta, / Bis sex adsueti vincere semper equi,
<ov. her.3.35>	Quodque supervacuum est, forma praestante puellae / Lesbides, eversa corpora capta domo,
<ov. her.3.37>	Cumque tot his --- sed non opus est tibi coniuge --- coniunx / Ex Agamemnoniis una puella tribus.
<ov. her.3.39>	Si tibi ab Atride pretio redimenda fuissem, / Quae dare debueras, accipere illa negas!
<ov. her.3.41>	Qua merui culpa fieri tibi vilis, Achille? / Quo levis a nobis tam cito fugit amor?
<ov. her.3.43>	An miseros tristis fortuna tenaciter urget, / Nec venit inceptis mollior hora malis?
<ov. her.3.45>	Diruta Marte tuo Lyrnesia moenia vidi ---  / Et fueram patriae pars ego magna meae;
<ov. her.3.47>	Vidi consortes pariter generisque necisque / Tres cecidisse, quibus, quae mihi, mater erat;
<ov. her.3.49>	Vidi, quantus erat, fusum tellure cruenta / Pectora iactantem sanguinolenta virum. 
<ov. her.3.51>	Tot tamen amissis te conpensavimus unum; / Tu dominus, tu vir, tu mihi frater eras.
<ov. her.3.53>	Tu mihi, iuratus per numina matris aquosae, / Utile dicebas ipse fuisse capi --- 
<ov. her.3.55>	Scilicet ut, quamvis veniam dotata, repellas / Et mecum fugias quae tibi dantur opes!
<ov. her.3.57>	Quin etiam fama est, cum crastina fulserit Eos, / Te dare nubiferis lintea velle Notis.
<ov. her.3.59>	Quod scelus ut pavidas miserae mihi contigit aures, / Sanguinis atque animi pectus inane fuit.
<ov. her.3.61>	Ibis et --- o miseram! --- cui me, violente, relinquis? / Quis mihi desertae mite levamen erit?
<ov. her.3.63>	Devorer ante, precor, subito telluris hiatu / Aut rutilo missi fulminis igne cremer,
<ov. her.3.65>	Quam sine me Pthiis canescant aequora remis, / Et videam puppes ire relicta tuas!
<ov. her.3.67>	Si tibi iam reditusque placent patriique Penates, / Non ego sum classi sarcina magna tuae.
<ov. her.3.69>	Victorem captiva sequar, non nupta maritum; / Est mihi, quae lanas molliat, apta manus.
<ov. her.3.71>	Inter Achaeiadas longe pulcherrima matres / In thalamos coniunx ibit eatque tuos,
<ov. her.3.73>	Digna nurus socero, Iovis Aeginaeque nepote, / Cuique senex Nereus prosocer esse velit.
<ov. her.3.75>	Nos humiles famulaeque tuae data pensa trahemus, / Et minuent plenas stamina nostra colos. 
<ov. her.3.77>	Exagitet ne me tantum tua, deprecor, uxor ---  / Quae mihi nescio quo non erit aequa modo --- 
<ov. her.3.79>	Neve meos coram scindi patiare capillos / Et leviter dicas: 'haec quoque nostra fuit.'
<ov. her.3.81>	Vel patiare licet, dum ne contempta relinquar ---  / Hic mihi vae! miserae concutit ossa metus.
<ov. her.3.83>	Quid tamen expectas? Agamemnona paenitet irae, / Et iacet ante tuos Graecia maesta pedes.
<ov. her.3.85>	Vince animos iramque tuam, qui cetera vincis! / Quid lacerat Danaas inpiger Hector opes?
<ov. her.3.87>	Arma cape, Aeacide, sed me tamen ante recepta, / Et preme turbatos Marte favente viros!
<ov. her.3.89>	Propter me mota est, propter me desinat ira, / Simque ego tristitiae causa modusque tuae.
<ov. her.3.91>	Nec tibi turpe puta precibus succumbere nostris; / Coniugis Oenides versus in arma prece est.
<ov. her.3.93>	Res audita mihi, nota est tibi. fratribus orba / Devovit nati spemque caputque parens.
<ov. her.3.95>	Bellum erat; ille ferox positis secessit ab armis / Et patriae rigida mente negavit opem.
<ov. her.3.97>	Sola virum coniunx flexit. felicior illa! / At mea pro nullo pondere verba cadunt.
<ov. her.3.99>	Nec tamen indignor nec me pro coniuge gessi / Saepius in domini serva vocata torum.
<ov. her.3.101>	Me quaedam, memini, dominam captiva vocabat. / 'Servitio,' dixi, 'nominis addis onus.'
<ov. her.3.103>	Per tamen ossa viri subito male tecta sepulcro, / Semper iudiciis ossa verenda meis; 
<ov. her.3.105>	Perque trium fortes animas, mea numina, fratrum, / Qui bene pro patria cum patriaque iacent;
<ov. her.3.107>	Perque tuum nostrumque caput, quae iunximus una, / Perque tuos enses, cognita tela meis --- 
<ov. her.3.109>	Nulla Mycenaeum sociasse cubilia mecum / Iuro; fallentem deseruisse velis!
<ov. her.3.111>	Si tibi nunc dicam, fortissime: 'tu quoque iura / Nulla tibi sine me gaudia capta!' neges.
<ov. her.3.113>	At Danai maerere putant --- tibi plectra moventur, / Te tenet in tepido mollis amica sinu!
<ov. her.3.115>	Et quisquam quaerit, quare pugnare recuses? / Pugna nocet, citharae voxque Venusque iuvant.
<ov. her.3.117>	Tutius est iacuisse toro, tenuisse puellam, / Threiciam digitis increpuisse lyram,
<ov. her.3.119>	Quam manibus clipeos et acutae cuspidis hastam, / Et galeam pressa sustinuisse coma.
<ov. her.3.121>	Sed tibi pro tutis insignia facta placebant, / Partaque bellando gloria dulcis erat.
<ov. her.3.123>	An tantum dum me caperes, fera bella probabas, / Cumque mea patria laus tua victa iacet?
<ov. her.3.125>	Di melius! validoque, precor, vibrata lacerto / Transeat Hectoreum Pelias hasta latus!
<ov. her.3.127>	Mittite me, Danai! dominum legata rogabo / Multaque mandatis oscula mixta feram.
<ov. her.3.129>	Plus ego quam Phoenix, plus quam facundus Ulixes, / Plus ego quam Teucri, credite, frater agam. 
<ov. her.3.131>	Est aliquid collum solitis tetigisse lacertis, / Praesentisque oculos admonuisse sui.
<ov. her.3.133>	Sis licet inmitis matrisque ferocior undis, / Ut taceam, lacrimis conminuere meis.
<ov. her.3.135>	Nunc quoque --- sic omnes Peleus pater inpleat annos, / Sic eat auspiciis Pyrrhus ad arma tuis! --- 
<ov. her.3.137>	Respice sollicitam Briseida, fortis Achille, / Nec miseram lenta ferreus ure mora!
<ov. her.3.139>	Aut, si versus amor tuus est in taedia nostri, / Quam sine te cogis vivere, coge mori!
<ov. her.3.141>	Utque facis, coges. abiit corpusque colorque; / Sustinet hoc animae spes tamen una tui.
<ov. her.3.143>	Qua si destituor, repetam fratresque virumque ---  / Nec tibi magnificum femina iussa mori.
<ov. her.3.145>	Cur autem iubeas? stricto pete corpora ferro; / Est mihi qui fosso pectore sanguis eat.
<ov. her.3.147>	Me petat ille tuus, qui, si dea passa fuisset, / Ensis in Atridae pectus iturus erat!
<ov. her.3.149>	A, potius serves nostram, tua munera, vitam! / Quod dederas hosti victor, amica rogo.
<ov. her.3.151>	Perdere quos melius possis, Neptunia praebent / Pergama; materiam caedis ab hoste pete.
<ov. her.3.153>	Me modo, sive paras inpellere remige classem, / Sive manes, domini iure venire iube! 
<ov. her.4.1>	Quam nisi tu dederis, caritura est ipsa, salutem / Mittit Amazonio Cressa puella viro.
<ov. her.4.3>	Perlege, quodcumque est --- quid epistula lecta nocebit? / Te quoque in hac aliquid quod iuvet esse potest;
<ov. her.4.5>	His arcana notis terra pelagoque feruntur. / Inspicit acceptas hostis ab hoste notas.
<ov. her.4.7>	Ter tecum conata loqui ter inutilis haesit / Lingua, ter in primo restitit ore sonus.
<ov. her.4.9>	Qua licet et sequitur, pudor est miscendus amori; / Dicere quae puduit, scribere iussit amor.
<ov. her.4.11>	Quidquid Amor iussit, non est contemnere tutum; / Regnat et in dominos ius habet ille deos.
<ov. her.4.13>	Ille mihi primo dubitanti scribere dixit: / 'Scribe! dabit victas ferreus ille manus.'
<ov. her.4.15>	Adsit et, ut nostras avido fovet igne medullas, / Figat sic animos in mea vota tuos!
<ov. her.4.17>	Non ego nequitia socialia foedera rumpam; / Fama --- velim quaeras --- crimine nostra vacat.
<ov. her.4.19>	Venit amor gravius, quo serius --- urimur intus; / Urimur, et caecum pectora vulnus habent. 
<ov. her.4.21>	Scilicet ut teneros laedunt iuga prima iuvencos, / Frenaque vix patitur de grege captus equus,
<ov. her.4.23>	Sic male vixque subit primos rude pectus amores, / Sarcinaque haec animo non sedet apta meo.
<ov. her.4.25>	Ars fit, ubi a teneris crimen condiscitur annis; / Cui venit exacto tempore, peius amat.
<ov. her.4.27>	Tu nova servatae capies libamina famae, / Et pariter nostrum fiet uterque nocens.
<ov. her.4.29>	Est aliquid, plenis pomaria carpere ramis, / Et tenui primam delegere ungue rosam.
<ov. her.4.31>	Si tamen ille prior, quo me sine crimine gessi, / Candor ab insolita labe notandus erat,
<ov. her.4.33>	At bene successit, digno quod adurimur igni; / Peius adulterio turpis adulter obest.
<ov. her.4.35>	Si mihi concedat Iuno fratremque virumque, / Hippolytum videor praepositura Iovi!
<ov. her.4.37>	Iam quoque --- vix credes --- ignotas mittor in artes; / Est mihi per saevas impetus ire feras.
<ov. her.4.39>	Iam mihi prima dea est arcu praesignis adunco / Delia; iudicium subsequor ipsa tuum.
<ov. her.4.41>	In nemus ire libet pressisque in retia cervis / Hortari celeris per iuga summa canes,
<ov. her.4.43>	Aut tremulum excusso iaculum vibrare lacerto, / Aut in graminea ponere corpus humo.
<ov. her.4.45>	Saepe iuvat versare leves in pulvere currus / Torquentem frenis ora fugacis equi;
<ov. her.4.47>	Nunc feror, ut Bacchi furiis Eleleides actae, / Quaeque sub Idaeo tympana colle movent, 
<ov. her.4.49>	Aut quas semideae Dryades Faunique bicornes / Numine contactas attonuere suo.
<ov. her.4.51>	Namque mihi referunt, cum se furor ille remisit, / Omnia; me tacitam conscius urit amor.
<ov. her.4.53>	Forsitan hunc generis fato reddamus amorem, / Et Venus ex tota gente tributa petat.
<ov. her.4.55>	Iuppiter Europen --- prima est ea gentis origo ---  / Dilexit, tauro dissimulante deum.
<ov. her.4.57>	Pasiphae mater, decepto subdita tauro, / Enixa est utero crimen onusque suo.
<ov. her.4.59>	Perfidus Aegides, ducentia fila secutus, / Curva meae fugit tecta sororis ope.
<ov. her.4.61>	En, ego nunc, ne forte parum Minoia credar, / In socias leges ultima gentis eo!
<ov. her.4.63>	Hoc quoque fatale est: placuit domus una duabus; / Me tua forma capit, capta parente soror.
<ov. her.4.65>	Thesides Theseusque duas rapuere sorores ---  / Ponite de nostra bina tropaea domo!
<ov. her.4.67>	Tempore quo nobis inita est Cerealis Eleusin, / Gnosia me vellem detinuisset humus!
<ov. her.4.69>	Tunc mihi praecipue (nec non tamen ante placebas) / Acer in extremis ossibus haesit amor.
<ov. her.4.71>	Candida vestis erat, praecincti flore capilli, / Flava verecundus tinxerat ora rubor,
<ov. her.4.73>	Quemque vocant aliae vultum rigidumque trucemque, / Pro rigido Phaedra iudice fortis erat.
<ov. her.4.75>	Sint procul a nobis iuvenes ut femina compti! ---  / Fine coli modico forma virilis amat. 
<ov. her.4.77>	Te tuus iste rigor positique sine arte capilli / Et levis egregio pulvis in ore decet.
<ov. her.4.79>	Sive ferocis equi luctantia colla recurvas, / Exiguo flexos miror in orbe pedes;
<ov. her.4.81>	Seu lentum valido torques hastile lacerto, / Ora ferox in se versa lacertus habet,
<ov. her.4.83>	Sive tenes lato venabula cornea ferro. / Denique nostra iuvat lumina, quidquid agis.
<ov. her.4.85>	Tu modo duritiam silvis depone iugosis; / Non sum militia digna perire tua.
<ov. her.4.87>	Quid iuvat incinctae studia exercere Dianae, / Et Veneri numeros eripuisse suos?
<ov. her.4.89>	Quod caret alterna requie, durabile non est; / Haec reparat vires fessaque membra novat.
<ov. her.4.91>	Arcus --- et arma tuae tibi sunt imitanda Dianae ---  / Si numquam cesses tendere, mollis erit.
<ov. her.4.93>	Clarus erat silvis Cephalus, multaeque per herbas / Conciderant illo percutiente ferae;
<ov. her.4.95>	Nec tamen Aurorae male se praebebat amandum. / Ibat ad hunc sapiens a sene diva viro.
<ov. her.4.97>	Saepe sub ilicibus Venerem Cinyraque creatum / Sustinuit positos quaelibet herba duos.
<ov. her.4.99>	Arsit et Oenides in Maenalia Atalanta; / Illa ferae spolium pignus amoris habet.
<ov. her.4.101>	Nos quoque quam primum turba numeremur in ista! / Si Venerem tollas, rustica silva tua est.
<ov. her.4.103>	Ipsa comes veniam, nec me latebrosa movebunt / Saxa neque obliquo dente timendus aper. 
<ov. her.4.105>	Aequora bina suis obpugnant fluctibus isthmon, / Et tenuis tellus audit utrumque mare.
<ov. her.4.107>	Hic tecum Troezena colam, Pittheia regna; / Iam nunc est patria carior illa mea.
<ov. her.4.109>	Tempore abest aberitque diu Neptunius heros; / Illum Pirithoi detinet ora sui.
<ov. her.4.111>	Praeposuit Theseus --- nisi si manifesta negamus ---  / Pirithoum Phaedrae Pirithoumque tibi.
<ov. her.4.113>	Sola nec haec ad nos iniuria venit ab illo; / In magnis laesi rebus uterque sumus.
<ov. her.4.115>	Ossa mei fratris clava perfracta trinodi / Sparsit humi; soror est praeda relicta feris.
<ov. her.4.117>	Prima securigeras inter virtute puellas / Te peperit, nati digna vigore parens;
<ov. her.4.119>	Si quaeras, ubi sit --- Theseus latus ense peregit, / Nec tanto mater pignore tuta fuit.
<ov. her.4.121>	At ne nupta quidem taedaque accepta iugali ---  / Cur, nisi ne caperes regna paterna nothus?
<ov. her.4.123>	Addidit et fratres ex me tibi, quos tamen omnis / Non ego tollendi causa, sed ille fuit.
<ov. her.4.125>	O utinam nocitura tibi, pulcherrime rerum, / In medio nisu viscera rupta forent!
<ov. her.4.127>	I nunc, sic meriti lectum reverere parentis ---  / Quem fugit et factis abdicat ipse suis!
<ov. her.4.129>	Nec, quia privigno videar coitura noverca, / Terruerint animos nomina vana tuos. 
<ov. her.4.131>	Ista vetus pietas, aevo moritura futuro, / Rustica Saturno regna tenente fuit.
<ov. her.4.133>	Iuppiter esse pium statuit, quodcumque iuvaret, / Et fas omne facit fratre marita soror.
<ov. her.4.135>	Illa coit firma generis iunctura catena, / Inposuit nodos cui Venus ipsa suos.
<ov. her.4.137>	Nec labor est celare, licet peccemus, amorem. / Cognato poterit nomine culpa tegi.
<ov. her.4.139>	Viderit amplexos aliquis, laudabimur ambo; / Dicar privigno fida noverca meo.
<ov. her.4.141>	Non tibi per tenebras duri reseranda mariti / Ianua, non custos decipiendus erit;
<ov. her.4.143>	Ut tenuit domus una duos, domus una tenebit; / Oscula aperta dabas, oscula aperta dabis;
<ov. her.4.145>	Tutus eris mecum laudemque merebere culpa, / Tu licet in lecto conspiciare meo.
<ov. her.4.147>	Tolle moras tantum properataque foedera iunge ---  / Qui mihi nunc saevit, sic tibi parcat Amor!
<ov. her.4.149>	Non ego dedignor supplex humilisque precari. / Heu! ubi nunc fastus altaque verba iacent?
<ov. her.4.151>	Et pugnare diu nec me submittere culpae / Certa fui --- certi siquid haberet amor;
<ov. her.4.153>	Victa precor genibusque tuis regalia tendo / Bracchia! quid deceat, non videt ullus amans.
<ov. her.4.155>	Depudui, profugusque pudor sua signa reliquit. / Da veniam fasse duraque corda doma!
<ov. her.4.157>	Quod mihi sit genitor, qui possidet aequora, Minos, / Quod veniant proavi fulmina torta manu, 
<ov. her.4.159>	Quod sit avus radiis frontem vallatus acutis, / Purpureo tepidum qui movet axe diem --- 
<ov. her.4.161>	Nobilitas sub amore iacet! miserere priorum / Et, mihi si non vis parcere, parce meis!
<ov. her.4.163>	Est mihi dotalis tellus Iovis insula, Crete ---  / Serviat Hippolyto regia tota meo!
<ov. her.4.165>	Flecte, ferox, animos! potuit corrumpere taurum / Mater; eris tauro saevior ipse truci?
<ov. her.4.167>	Per Venerem, parcas, oro, quae plurima mecum est! / Sic numquam, quae te spernere possit, ames;
<ov. her.4.169>	Sic tibi secretis agilis dea saltibus adsit, / Silvaque perdendas praebeat alta feras;
<ov. her.4.171>	Sic faveant Satyri montanaque numina Panes, / Et cadat adversa cuspide fossus aper;
<ov. her.4.173>	Sic tibi dent Nymphae, quamvis odisse puellas / Diceris, arentem quae levet unda sitim!
<ov. her.4.175>	Addimus his precibus lacrimas quoque; verba precantis / Qui legis, et lacrimas finge videre meas!
<ov. her.5.1>	 Nympha suo Paridi, quamvis suus esse recuset, / Mittit ab Idaeis verba legenda iugis. 
<ov. her.5.3>	Perlegis? an coniunx prohibet nova? perlege --- non est / Ista Mycenaea littera facta manu! 
<ov. her.5.5>	Pegasis Oenone, Phrygiis celeberrima silvis, / Laesa queror de te, si sinis ipse, meo.
<ov. her.5.5>	Quis deus opposuit nostris sua numina votis? / Ne tua permaneam, quod mihi crimen obest?
<ov. her.5.7>	Leniter, ex merito quidquid patiare, ferendum est; / Quae venit indigno poena, dolenda venit.
<ov. her.5.9>	Nondum tantus eras, cum te contenta marito / Edita de magno flumine nympha fui.
<ov. her.5.11>	Qui nunc Priamides --- absit reverentia vero! ---  / Servus eras; servo nubere nympha tuli!
<ov. her.5.13>	Saepe greges inter requievimus arbore tecti, / Mixtaque cum foliis praebuit herba torum;
<ov. her.5.15>	Saepe super stramen faenoque iacentibus alto / Defensa est humili cana pruina casa.
<ov. her.5.17>	Quis tibi monstrabat saltus venatibus aptos, / Et tegeret catulos qua fera rupe suos?
<ov. her.5.19>	Retia saepe comes maculis distincta tetendi; / Saepe citos egi per iuga longa canes.
<ov. her.5.21>	Incisae servant a te mea nomina fagi, / Et legor Oenone falce notata tua,
<ov. her.5.23>	 Populus est, memini, fluviali consita rivo, / Est in qua nostri littera scripta memor: 
<ov. her.5.25>	Et quantum trunci, tantum mea nomina crescunt. / Crescite et in titulos surgite recta meos!
<ov. her.5.27>	Popule, vive, precor, quae consita margine ripae / Hoc in rugoso cortice carmen habes:
<ov. her.5.29>	Cum Paris Oenone poterit spirare relicta, / Ad fontem Xanthi versa recurret aqua.
<ov. her.5.31>	Xanthe, retro propera, versaeque recurrite lymphae! / Sustinet Oenonen deseruisse Paris.
<ov. her.5.33>	Illa dies fatum miserae mihi dixit, ab illa / Pessima mutati coepit amoris hiemps,
<ov. her.5.35>	Qua Venus et Iuno sumptisque decentior armis / Venit in arbitrium nuda Minerva tuum.
<ov. her.5.37>	Attoniti micuere sinus, gelidusque cucurrit, / Ut mihi narrasti, dura per ossa tremor.
<ov. her.5.39>	Consului --- neque enim modice terrebar --- anusque / Longaevosque senes. constitit esse nefas.
<ov. her.5.41>	Caesa abies, sectaeque trabes, et classe parata / Caerula ceratas accipit unda rates.
<ov. her.5.43>	Flesti discedens --- hoc saltim parce negare! / Miscuimus lacrimas maestus uterque suas;
<ov. her.5.45>	Non sic adpositis vincitur vitibus ulmus, / Ut tua sunt collo bracchia nexa meo.
<ov. her.5.47>	A!  quotiens, cum te vento quererere teneri,
<ov. her.5.50>	Riserunt comites --- ille secundus erat!
<ov. her.5.51>	Oscula dimissae quotiens repetita dedisti! / Quam vix sustinuit dicere lingua 'vale'!
<ov. her.5.53>	Aura levis rigido pendentia lintea malo / Suscitat, et remis eruta canet aqua.
<ov. her.5.55>	Prosequor infelix oculis abeuntia vela, / Qua licet, et lacrimis umet harena meis,
<ov. her.5.57>	Utque celer venias, virides Nereidas oro ---  / Scilicet ut venias in mea damna celer! 
<ov. her.5.59>	Votis ergo meis alii rediture redisti? / Ei mihi, pro dira paelice blanda fui!
<ov. her.5.61>	Adspicit inmensum moles nativa profundum ---  / Mons fuit; aequoreis illa resistit aquis.
<ov. her.5.63>	Hinc ego vela tuae cognovi prima carinae, / Et mihi per fluctus impetus ire fuit.
<ov. her.5.65>	Dum moror, in summa fulsit mihi purpura prora ---  / Pertimui; cultus non erat ille tuus.
<ov. her.5.67>	Fit propior terrasque cita ratis attigit aura; / Femineas vidi corde tremente genas.
<ov. her.5.69>	Non satis id fuerat --- quid enim furiosa morabar? ---  / Haerebat gremio turpis amica tuo!
<ov. her.5.71>	Tunc vero rupique sinus et pectora planxi, / Et secui madidas ungue rigente genas,
<ov. her.5.73>	Inplevique sacram querulis ululatibus Iden / Illuc has lacrimas in mea saxa tuli.
<ov. her.5.75>	Sic Helene doleat defectaque coniuge ploret, / Quaeque prior nobis intulit, ipsa ferat!
<ov. her.5.77>	Nunc tibi conveniunt, quae te per aperta sequantur / Aequora legitimos destituantque viros;
<ov. her.5.79>	At cum pauper eras armentaque pastor agebas, / Nulla nisi Oenone pauperis uxor erat.
<ov. her.5.81>	Non ego miror opes, nec me tua regia tangit / Nec de tot Priami dicar ut una nurus --- 
<ov. her.5.83>	Non tamen ut Priamus nymphae socer esse recuset, / Aut Hecubae fuerim dissimulanda nurus; 
<ov. her.5.85>	Dignaque sum fieri rerum matrona potentis; / Sunt mihi, quas possint sceptra decere, manus.
<ov. her.5.87>	Nec me, faginea quod tecum fronde iacebam, / Despice; purpureo sum magis apta toro.
<ov. her.5.89>	Denique tutus amor meus est; ibi nulla parantur / Bella, nec ultrices advehit unda rates.
<ov. her.5.91>	Tyndaris infestis fugitiva reposcitur armis; / Hac venit in thalamos dote superba tuos.
<ov. her.5.93>	Quae si sit Danais reddenda, vel Hectora fratrem, / Vel cum Deiphobo Polydamanta roga;
<ov. her.5.95>	Quid gravis Antenor, Priamus quid suadeat ipse, / Consule, quis aetas longa magistra fuit!
<ov. her.5.97>	Turpe rudimentum, patriae praeponere raptam. / Causa pudenda tua est; iusta vir arma movet.
<ov. her.5.99>	Nec tibi, si sapias, fidam promitte Lacaenam, / Quae sit in amplexus tam cito versa tuos.
<ov. her.5.101>	Ut minor Atrides temerati foedera lecti / Clamat et externo laesus amore dolet,
<ov. her.5.103>	Tu quoque clamabis. nulla reparabilis arte / Laesa pudicitia est; deperit illa semel.
<ov. her.5.105>	Ardet amore tui? sic et Menelaon amavit. / Nunc iacet in viduo credulus ille toro.
<ov. her.5.107>	Felix Andromache, certo bene nupta marito! / Uxor ad exemplum fratris habenda fui;
<ov. her.5.109>	Tu levior foliis, tum cum sine pondere suci / Mobilibus ventis arida facta volant; 
<ov. her.5.111>	Et minus est in te quam summa pondus arista, / Quae levis adsiduis solibus usta riget.
<ov. her.5.113>	Hoc tua --- nam recolo --- quondam germana canebat, / Sic mihi diffusis vaticinata comis:
<ov. her.5.115>	'Quid facis, Oenone? quid harenae semina mandas? / Non profecturis litora bubus aras.
<ov. her.5.117>	Graia iuvenca venit, quae te patriamque domumque / Perdat! io prohibe! Graia iuvenca venit!
<ov. her.5.119>	Dum licet, obscenam ponto demergite puppim! / Heu! quantum Phrygii sanguinis illa vehit!'
<ov. her.5.121>	Vox erat in cursu: famulae rapuere furentem; / At mihi flaventes diriguere comae.
<ov. her.5.123>	A, nimium miserae vates mihi vera fuisti ---  / Possidet, en, saltus illa iuvenca meos!
<ov. her.5.125>	Sit facie quamvis insignis, adultera certe est; / Deseruit socios hospite capta deos.
<ov. her.5.127>	Illam de patria Theseus --- nisi nomine fallor ---  / Nescio quis Theseus abstulit ante sua.
<ov. her.5.129>	A iuvene et cupido credatur reddita virgo? / Unde hoc conpererim tam bene, quaeris? amo.
<ov. her.5.131>	Vim licet appelles et culpam nomine veles; / Quae totiens rapta est, praebuit ipsa rapi.
<ov. her.5.133>	At manet Oenone fallenti casta marito ---  / Et poteras falli legibus ipse tuis!
<ov. her.5.135>	Me Satyri celeres --- silvis ego tecta latebam ---  / Quaesierunt rapido, turba proterva, pede
<ov. her.5.137>	Cornigerumque caput pinu praecinctus acuta / Faunus in inmensis, qua tumet Ida, iugis. 
<ov. her.5.139>	Me fide conspicuus Troiae munitor amavit, / Admisitque meas ad sua dona manus.
<ov. her.5.141>	Quaecumque herba potens ad opem radixque medenti / Utilis in toto nascitur orbe, mea est.
<ov. her.5.143>	Me miseram, quod amor non est medicabilis herbis!
<ov. her.5.150>	Deficior prudens artis ab arte mea.
<ov. her.5.151>	Quod nec graminibus tellus fecunda creandis / Nec deus, auxilium tu mihi ferre potes.
<ov. her.5.155>	Et potes, et merui --- dignae miserere puellae! / Non ego cum Danais arma cruenta fero --- 
<ov. her.5.157>	Sed tua sum tecumque fui puerilibus annis / Et tua, quod superest temporis, esse precor!
<ov. her.6.1>	 Lemnias Hypsipyle, Bacchi genus, Aesone nato / Dicit, et in verbis pars quta mentis erat: 
<ov. her.6.3>	Litora Thessaliae reduci tetigisse carina / Diceris auratae vellere dives ovis.
<ov. her.6.5>	Gratulor incolumi, quantum sinis; hoc tamen ipsum / Debueram scripto certior esse tuo.
<ov. her.6.5>	Nam ne pacta tibi praeter mea regna redires, / Cum cuperes, ventos non habuisse potes;
<ov. her.6.7>	Quamlibet adverso signatur epistula vento. / Hypsipyle missa digna salute fui. 
<ov. her.6.9>	Cur mihi fama prior de te quam littera venit: / Isse sacros Marti sub iuga panda boves,
<ov. her.6.11>	Seminibus iactis segetes adolesse virorum / Inque necem dextra non eguisse tua,
<ov. her.6.13>	Pervigilem spolium pecudis servasse draconem, / Rapta tamen forti vellera fulva manu?
<ov. her.6.15>	O ego, si possem timide credentibus ista / 'Ipse mihi scripsit' dicere, quanta forem!
<ov. her.6.17>	Quid queror officium lenti cessasse mariti? / Obsequium, maneo si tua, grande tuli!
<ov. her.6.19>	Barbara narratur venisse venefica tecum, / In mihi promissi parte recepta tori.
<ov. her.6.21>	Credula res amor est; utinam temeraria dicar / Criminibus falsis insimulasse virum!
<ov. her.6.23>	Nuper ab Haemoniis hospes mihi Thessalus oris / Venit et, ut tactum vix bene limen erat,
<ov. her.6.25>	'Aesonides,' dixi, 'quid agit meus?' ille pudore / Haesit in opposita lumina fixus humo.
<ov. her.6.27>	Protinus exilui tunicisque a pectore ruptis / 'Vivit? an,' exclamo, 'me quoque fata vocant?'
<ov. her.6.29>	'Vivit,' ait. timidum quod amat; iurare coegi. / Vix mihi teste deo credita vita tua est.
<ov. her.6.31>	Utque animus rediit, tua facta requirere coepi. / Narrat aenipedes Martis arasse boves,
<ov. her.6.33>	Vipereos dentes in humum pro semine iactos, / Et subito natos arma tulisse viros ---  
<ov. her.6.35>	Terrigenas populos civili Marte peremptos / Inplesse aetatis fata diurna suae.
<ov. her.6.37>	Devictus serpens. iterum, si vivat Iason, / Quaerimus; alternant spesque timorque vicem.
<ov. her.6.39>	Singula dum narrat, studio cursuque loquendi / Detegit ingenio vulnera nostra suo.
<ov. her.6.41>	Heu! ubi pacta fides? ubi conubialia iura / Faxque sub arsuros dignior ire rogos?
<ov. her.6.43>	Non ego sum furto tibi cognita; pronuba Iuno / Adfuit et sertis tempora vinctus Hymen.
<ov. her.6.45>	At mihi nec Iuno, nec Hymen, sed tristis Erinys / Praetulit infaustas sanguinolenta faces.
<ov. her.6.47>	Quid mihi cum Minyis, quid cum Dodonide pinu? / Quid tibi cum patria, navita Tiphy, mea?
<ov. her.6.49>	Non erat hic aries villo spectabilis aureo, / Nec senis Aeetae regia Lemnos erat.
<ov. her.6.51>	Certa fui primo (sed me mala fata trahebant) / Hospita feminea pellere castra manu;
<ov. her.6.53>	Lemniadesque viros, nimium quoque, vincere norunt. / Milite tam forti terra tuenda fuit!
<ov. her.6.55>	Urbe virum iuvi, tectoque animoque recepi! / Hic tibi bisque aestas bisque cucurrit hiemps.
<ov. her.6.57>	Tertia messis erat, cum tu dare vela coactus / Inplesti lacrimis talia verba suis:
<ov. her.6.59>	'Abstrahor, Hypsipyle; sed dent modo fata recursus, / Vir tuus hinc abeo, vir tibi semper ero. 
<ov. her.6.61>	Quod tamen e nobis gravida celatur in alvo, / Vivat, et eiusdem simus uterque parens!'
<ov. her.6.63>	Hactenus, et lacrimis in falsa cadentibus ora / Cetera te memini non potuisse loqui.
<ov. her.6.65>	Ultimus e sociis sacram conscendis in Argo. / Illa volat; ventus concava vela tenet;
<ov. her.6.67>	Caerula propulsae subducitur unda carinae; / Terra tibi, nobis adspiciuntur aquae.
<ov. her.6.69>	In latus omne patens turris circumspicit undas; / Huc feror, et lacrimis osque sinusque madent.
<ov. her.6.71>	Per lacrimas specto, cupidaeque faventia menti / Longius adsueto lumina nostra vident.
<ov. her.6.73>	Adde preces castas inmixtaque vota timori ---  / Nunc quoque te salvo persoluenda mihi.
<ov. her.6.75>	Vota ego persolvam? votis Medea fruetur! / Cor dolet, atque ira mixtus abundat amor.
<ov. her.6.77>	Dona feram templis, vivum quod Iasona perdo? / Hostia pro damnis concidat icta meis?
<ov. her.6.79>	Non equidem secura fui semperque verebar, / Ne pater Argolica sumeret urbe nurum.
<ov. her.6.81>	Argolidas timui --- nocuit mihi barbara paelex! / Non expectata vulnus ab hoste tuli.
<ov. her.6.83>	Nec facie meritisque placet, sed carmina novit / Diraque cantata pabula falce metit.
<ov. her.6.85>	Illa reluctantem cursu deducere lunam / Nititur et tenebris abdere solis equos; 
<ov. her.6.87>	Illa refrenat aquas obliquaque flumina sistit; / Illa loco silvas vivaque saxa movet.
<ov. her.6.89>	Per tumulos errat passis discincta capillis / Certaque de tepidis colligit ossa rogis.
<ov. her.6.91>	Devovet absentis simulacraque cerea figit, / Et miserum tenuis in iecur urget acus --- 
<ov. her.6.93>	Et quae nescierim melius. male quaeritur herbis / Moribus et forma conciliandus amor.
<ov. her.6.95>	Hanc potes amplecti thalamoque relictus in uno / Inpavidus somno nocte silente frui?
<ov. her.6.97>	Scilicet ut tauros, ita te iuga ferre coegit / Quaque feros anguis, te quoque mulcet ope.
<ov. her.6.99>	Adde, quod adscribi factis procerumque tuisque / Sese avet, et titulo coniugis uxor obest.
<ov. her.6.101>	Atque aliquis Peliae de partibus acta venenis / Inputat et populum, qui sibi credat, habet:
<ov. her.6.103>	'Non haec Aesonides, sed Phasias Aeetine / Aurea Phrixeae terga revellit ovis.'
<ov. her.6.105>	Non probat Alcimede mater tua --- consule matrem ---  / Non pater, a gelido cui venit axe nurus.
<ov. her.6.107>	Illa sibi a Tanai Scythiaeque paludibus udae / Quaerat et a ripa Phasidos usque virum!
<ov. her.6.109>	Mobilis Aesonide vernaque incertior aura, / Cur tua polliciti pondere verba carent?
<ov. her.6.111>	Vir meus hinc ieras: cur non meus inde redisti? / Sim reducis coniunx, sicut euntis eram! 
<ov. her.6.113>	Si te nobilitas generosaque nomina tangunt ---  / En, ego Minoo nata Thoante feror!
<ov. her.6.115>	Bacchus avus; Bacchi coniunx redimita corona / Praeradiat stellis signa minora suis.
<ov. her.6.117>	Dos tibi Lemnos erit, terra ingeniosa colenti; / Me quoque dotalis inter habere potes.
<ov. her.6.119>	Nunc etiam peperi; gratare ambobus, Iason! / Dulce mihi gravidae fecerat auctor onus.
<ov. her.6.121>	Felix in numero quoque sum prolemque gemellam, / Pignora Lucina bina favente dedi.
<ov. her.6.123>	Si quaeris, cui sint similes, cognosceris illis. / Fallere non norunt; cetera patris habent.
<ov. her.6.125>	Legatos quos paene dedi pro matre ferendos; / Sed tenuit coeptas saeva noverca vias.
<ov. her.6.127>	Medeam timui: plus est Medea noverca; / Medeae faciunt ad scelus omne manus.
<ov. her.6.129>	Spargere quae fratris potuit lacerata per agros / Corpora, pignoribus parceret illa meis?
<ov. her.6.131>	Hanc tamen o demens Colchisque ablate venenis, / Diceris Hypsipyles praeposuisse toro.
<ov. her.6.133>	Turpiter illa virum cognovit adultera virgo; / Me tibi teque mihi taeda pudica dedit.
<ov. her.6.135>	Prodidit illa patrem; rapui de clade Thoanta. / Deseruit Colchos; me mea Lemnos habet. 
<ov. her.6.137>	Quid refert, scelerata piam si vincet et ipso / Crimine dotata est emeruitque virum?
<ov. her.6.139>	Lemniadum facinus culpo, non miror, Iason; / Quamlibet ignavis iste dat arma dolor.
<ov. her.6.141>	Dic age, si ventis, ut oportuit, actus iniquis / Intrasses portus tuque comesque meos,
<ov. her.6.143>	Obviaque exissem fetu comitante gemello ---  / Hiscere nempe tibi terra roganda fuit! --- 
<ov. her.6.145>	Quo vultu natos, quo me, scelerate, videres? / Perfidiae pretio qua nece dignus eras?
<ov. her.6.147>	Ipse quidem per me tutus sospesque fuisses ---  / Non quia tu dignus, sed quia mitis ego.
<ov. her.6.149>	Paelicis ipsa meos inplessem sanguine vultus, / Quosque veneficiis abstulit illa suis!
<ov. her.6.151>	Medeae Medea forem! quodsi quid ab alto / Iustus adest votis Iuppiter ille meis,
<ov. her.6.153>	Quod gemit Hypsipyle, lecti quoque subnuba nostri / Maereat et leges sentiat ipsa suas;
<ov. her.6.155>	Utque ego destituor coniunx materque duorum, / A totidem natis orba sit illa viro!
<ov. her.6.157>	Nec male parta diu teneat peiusque relinquat ---  / Exulet et toto quaerat in orbe fugam!
<ov. her.6.159>	Quam fratri germana fuit miseroque parenti / Filia, tam natis, tam sit acerba viro! 
<ov. her.6.161>	Cum mare, cum terras consumpserit, aera temptet; / Erret inops, exspes, caede cruenta sua!
<ov. her.6.163>	Haec ego, coniugio fraudata Thoantias oro. / Vivite, devoto nuptaque virque toro!
<ov. her.7.1>	 Accipe, Dardanide, moriturae carmen Elissae; / Quae legis, a nobis ultima verba legis: 
<ov. her.7.3>	Sic ubi fata vocant, udis abiectus in herbis / Ad vada Maeandri concinit albus olor.
<ov. her.7.5>	Nec quia te nostra sperem prece posse moveri, / Adloquor --- adverso movimus ista deo;
<ov. her.7.5>	Sed merita et famam corpusque animumque pudicum / Cum male perdiderim, perdere verba leve est.
<ov. her.7.7>	Certus es ire tamen miseramque relinquere Dido, / Atque idem venti vela fidemque ferent?
<ov. her.7.9>	Certus es, Aenea, cum foedere solvere naves, / Quaeque ubi sint nescis, Itala regna sequi?
<ov. her.7.11>	Nec nova Carthago, nec te crescentia tangunt / Moenia nec sceptro tradita summa tuo?
<ov. her.7.13>	Facta fugis, facienda petis; quaerenda per orbem / Altera, quaesita est altera terra tibi. 
<ov. her.7.15>	Ut terram invenias, quis eam tibi tradet habendam? / Quis sua non notis arva tenenda dabit?
<ov. her.7.17>	Scilicet alter amor tibi restat et altera Dido; / Quamque iterum fallas altera danda fides.
<ov. her.7.19>	Quando erit, ut condas instar Carthaginis urbem / Et videas populos altus ab arce tuos?
<ov. her.7.21>	Omnia ut eveniant, nec te tua vota morentur, / Unde tibi, quae te sic amet, uxor erit?
<ov. her.7.23>	Uror, ut inducto ceratae sulpure taedae, / Ut pia fumosis addita tura focis.
<ov. her.7.25>	Aeneas oculis semper vigilantis inhaeret; / Aenean animo noxque quiesque refert.
<ov. her.7.27>	Ille quidem male gratus et ad mea munera surdus, / Et quo, si non sim stulta, carere velim;
<ov. her.7.29>	Non tamen Aenean, quamvis male cogitat, odi, / Sed queror infidum questaque peius amo.
<ov. her.7.31>	Parce, Venus, nurui, durumque amplectere fratrem, / Frater Amor, castris militet ille tuis!
<ov. her.7.33>	Aut ego, quae coepi, (neque enim dedignor) amorem, / Materiam curae praebeat ille meae!
<ov. her.7.35>	Fallor, et ista mihi falso iactatur imago; / Matris ab ingenio dissidet ille suae.
<ov. her.7.37>	Te lapis et montes innataque rupibus altis / Robora, te saevae progenuere ferae, 
<ov. her.7.39>	Aut mare, quale vides agitari nunc quoque ventis, / Qua tamen adversis fluctibus ire paras.
<ov. her.7.41>	Quo fugis? obstat hiemps. hiemis mihi gratia prosit! / Adspice, ut eversas concitet Eurus aquas!
<ov. her.7.43>	Quod tibi malueram, sine me debere procellis; / Iustior est animo ventus et unda tuo.
<ov. her.7.45>	Non ego sum tanti --- quid non censeris inique? ---  / Ut pereas, dum me per freta longa fugis.
<ov. her.7.47>	Exerces pretiosa odia et constantia magno, / Si, dum me careas, est tibi vile mori.
<ov. her.7.49>	Iam venti ponent, strataque aequaliter unda / Caeruleis Triton per mare curret equis.
<ov. her.7.51>	Tu quoque cum ventis utinam mutabilis esses! / Et, nisi duritia robora vincis, eris.
<ov. her.7.53>	Quid, quasi nescires, insana quid aequora possint, / Expertae totiens tam male credis aquae?
<ov. her.7.55>	Ut, pelago suadente viam, retinacula solvas, / Multa tamen latus tristia pontus habet.
<ov. her.7.57>	Nec violasse fidem temptantibus aequora prodest; / Perfidiae poenas exigit ille locus,
<ov. her.7.59>	Praecipue cum laesus amor, quia mater Amorum / Nuda Cytheriacis edita fertur aquis.
<ov. her.7.61>	Perdita ne perdam, timeo, noceamve nocenti, / Neu bibat aequoreas naufragus hostis aquas.
<ov. her.7.63>	Vive, precor! sic te melius quam funere perdam. / Tu potius leti causa ferere mei. 
<ov. her.7.65>	Finge, age, te rapido --- nullum sit in omine pondus! ---  / Turbine deprendi; quid tibi mentis erit?
<ov. her.7.67>	Protinus occurrent falsae periuria linguae, / Et Phrygia Dido fraude coacta mori;
<ov. her.7.69>	Coniugis ante oculos deceptae stabit imago / Tristis et effusis sanguinolenta comis.
<ov. her.7.71>	Quid tanti est ut tum 'merui! concedite!' dicas, / Quaeque cadent, in te fulmina missa putes?
<ov. her.7.73>	Da breve saevitiae spatium pelagique tuaeque; / Grande morae pretium tuta futura via est.
<ov. her.7.75>	Haec minus ut cures, puero parcatur Iulo! / Te satis est titulum mortis habere meae.
<ov. her.7.77>	Quid puer Ascanius, quid di meruere Penates? / Ignibus ereptos obruet unda deos?
<ov. her.7.79>	Sed neque fers tecum, nec, quae mihi, perfide, iactas, / Presserunt umeros sacra paterque tuos.
<ov. her.7.81>	Omnia mentiris, neque enim tua fallere lingua / Incipit a nobis, primaque plector ego.
<ov. her.7.83>	Si quaeras, ubi sit formosi mater Iuli ---  / Occidit a duro sola relicta viro!
<ov. her.7.85>	Haec mihi narraras --- sat me monuere! merentem / Ure; minor culpa poena futura mea est.
<ov. her.7.87>	Nec mihi mens dubia est, quin te tua numina damnent. / Per mare, per terras septima iactat hiemps. 
<ov. her.7.89>	Fluctibus eiectum tuta statione recepi / Vixque bene audito nomine regna dedi.
<ov. her.7.91>	His tamen officiis utinam contenta fuissem, / Et mihi concubitus fama sepulta foret!
<ov. her.7.93>	Illa dies nocuit, qua nos declive sub antrum / Caeruleus subitis conpulit imber aquis.
<ov. her.7.95>	Audieram vocem; nymphas ululasse putavi ---  / Eumenides fati signa dedere mei!
<ov. her.7.97>	Exige, laese pudor, poenas! violate Sychaei . . . . / Ad quas, me miseram, plena pudoris eo.
<ov. her.7.99>	Est mihi marmorea sacratus in aede Sychaeus / (Oppositae frondes velleraque alba tegunt).
<ov. her.7.101>	Hinc ego me sensi noto quater ore citari; / Ipse sono tenui dixit 'Elissa, veni!'
<ov. her.7.103>	Nulla mora est, venio, venio tibi debita coniunx; / Sum tamen admissi tarda pudore mei.
<ov. her.7.105>	Da veniam culpae! decepit idoneus auctor; / Invidiam noxae detrahit ille meae.
<ov. her.7.107>	Diva parens seniorque pater, pia sarcina nati, / Spem mihi mansuri rite dedere viri.
<ov. her.7.109>	Si fuit errandum, causas habet error honestas; / Adde fidem, nulla parte pigendus erit.
<ov. her.7.111>	Durat in extremum vitaeque novissima nostrae / Prosequitur fati, qui fuit ante, tenor.
<ov. her.7.113>	Occidit internas coniunx mactatus ad aras, / Et sceleris tanti praemia frater habet; 
<ov. her.7.115>	Exul agor cineresque viri patriamque relinquo, / Et feror in dubias hoste sequente vias.
<ov. her.7.117>	Adplicor his oris fratrique elapsa fretoque / Quod tibi donavi, perfide, litus emo.
<ov. her.7.119>	Urbem constitui lateque patentia fixi / Moenia finitimis invidiosa locis.
<ov. her.7.121>	Bella tument; bellis peregrina et femina temptor, / Vixque rudis portas urbis et arma paro.
<ov. her.7.123>	Mille procis placui, qui me coiere querentes / Nescio quem thalamis praeposuisse suis.
<ov. her.7.125>	Quid dubitas vinctam Gaetulo tradere Iarbae? / Praebuerim sceleri bracchia nostra tuo.
<ov. her.7.127>	Est etiam frater, cuius manus inpia poscit / Respergi nostro, sparsa cruore viri.
<ov. her.7.129>	Pone deos et quae tangendo sacra profanas! / Non bene caelestis inpia dextra colit.
<ov. her.7.131>	Si tu cultor eras elapsis igne futurus, / Paenitet elapsos ignibus esse deos.
<ov. her.7.133>	Forsitan et gravidam Dido, scelerate, relinquas, / Parsque tui lateat corpore clausa meo.
<ov. her.7.135>	Accedet fatis matris miserabilis infans, / Et nondum nato funeris auctor eris,
<ov. her.7.137>	Cumque parente sua frater morietur Iuli, / Poenaque conexos auferet una duos.
<ov. her.7.139>	'Sed iubet ire deus.' vellem, vetuisset adire, / Punica nec Teucris pressa fuisset humus! 
<ov. her.7.141>	Hoc duce nempe deo ventis agitaris iniquis / Et teris in rabido tempora longa freto?
<ov. her.7.143>	Pergama vix tanto tibi erant repetenda labore, / Hectore si vivo quanta fuere forent.
<ov. her.7.145>	Non patrium Simoenta petis, sed Thybridis undas ---  / Nempe ut pervenias, quo cupis, hospes eris;
<ov. her.7.147>	Utque latet vitatque tuas abstrusa carinas, / Vix tibi continget terra petita seni.
<ov. her.7.149>	Hos potius populos in dotem, ambage remissa, / Accipe et advectas Pygmalionis opes.
<ov. her.7.151>	Ilion in Tyriam transfer felicius urbem / Resque loco regis sceptraque sacra tene!
<ov. her.7.153>	Si tibi mens avida est belli, si quaerit Iulus, / Unde suo partus Marte triumphus eat,
<ov. her.7.155>	Quem superet, nequid desit, praebebimus hostem; / Hic pacis leges, hic locus arma capit.
<ov. her.7.157>	Tu modo, per matrem fraternaque tela, sagittas, / Perque fugae comites, Dardana sacra, deos --- 
<ov. her.7.159>	Sic superent, quoscumque tua de gente reportat / Mars ferus, et damni sit modus ille tui,
<ov. her.7.161>	Ascaniusque suos feliciter inpleat annos, / Et senis Anchisae molliter ossa cubent! --- 
<ov. her.7.163>	Parce, precor, domui, quae se tibi tradit habendam! / Quod crimen dicis praeter amasse meum?
<ov. her.7.165>	Non ego sum Pthias magnisque oriunda Mycenis, / Nec steterunt in te virque paterque meus. 
<ov. her.7.167>	Si pudet uxoris, non nupta, sed hospita dicar; / Dum tua sit, Dido quidlibet esse feret.
<ov. her.7.169>	Nota mihi freta sunt Afrum plangentia litus; / Temporibus certis dantque negantque viam.
<ov. her.7.171>	Cum dabit aura viam, praebebis carbasa ventis; / Nunc levis eiectam continet alga ratem.
<ov. her.7.173>	Tempus ut observem, manda mihi; certius ibis, / Nec te, si cupies, ipsa manere sinam.
<ov. her.7.175>	Et socii requiem poscunt, laniataque classis / Postulat exiguas semirefecta moras;
<ov. her.7.177>	Pro meritis et siqua tibi debebimus ultra, / Pro spe coniugii tempora parva peto --- 
<ov. her.7.179>	Dum freta mitescunt et amor, dum tempore et usu / Fortiter edisco tristia posse pati.
<ov. her.7.181>	Si minus, est animus nobis effundere vitam; / In me crudelis non potes esse diu.
<ov. her.7.183>	Adspicias utinam, quae sit scribentis imago! / Scribimus, et gremio Troicus ensis adest,
<ov. her.7.185>	Perque genas lacrimae strictum labuntur in ensem, / Qui iam pro lacrimis sanguine tinctus erit.
<ov. her.7.187>	Quam bene conveniunt fato tua munera nostro! / Instruis inpensa nostra sepulcra brevi.
<ov. her.7.189>	Nec mea nunc primum feriuntur pectora telo; / Ille locus saevi vulnus amoris habet.
<ov. her.7.191>	Anna soror, soror Anna, meae male conscia culpae, / Iam dabis in cineres ultima dona meos. 
<ov. her.7.193>	Nec consumpta rogis inscribar Elissa Sychaei, / Hoc tantum in tumuli marmore carmen erit:
<ov. her.7.195>	Praebuit Aeneas et causam mortis et ensem; / Ipsa sua Dido concidit usa manu.
<ov. her.8.1>	 Alloquor Hermione nuper fratremque virumque. / Nunc fratrem;  nomen coniugis alter habet: 
<ov. her.8.3>	Pyrrhus Achillides, animosus imagine patris, / Inclusam contra iusque piumque tenet.
<ov. her.8.5>	Quod potui, renui, ne non invita tenerer; / Cetera femineae non valuere manus.
<ov. her.8.7>	'Quid facis, Aeacide? non sum sine vindice,' dixi: / 'Haec tibi sub domino est, Pyrrhe, puella suo!'
<ov. her.8.9>	Surdior ille freto clamantem nomen Orestae / Traxit inornatis in sua tecta comis.
<ov. her.8.11>	Quid gravius capta Lacedaemone serva tulissem, / Si raperet Graias barbara turba nurus?
<ov. her.8.13>	Parcius Andromachen vexavit Achaia victrix, / Cum Danaus Phrygias ureret ignis opes.
<ov. her.8.15>	At tu, cura mei si te pia tangit, Oreste, / Inice non timidas in tua iura manus! 
<ov. her.8.17>	An siquis rapiat stabulis armenta reclusis, / Arma feras, rapta coniuge lentus eris?
<ov. her.8.19>	Sit socer exemplo nuptae repetitor ademptae, / Cui pia militiae causa puella fuit!
<ov. her.8.21>	Si socer ignavus vidua stertisset in aula, / Nupta foret Paridi mater, ut ante fuit.
<ov. her.8.23>	Nec tu mille rates sinuosaque vela pararis / Nec numeros Danai militis --- ipse veni!
<ov. her.8.25>	Sic quoque eram repetenda tamen, nec turpe marito / Aspera pro caro bella tulisse toro.
<ov. her.8.27>	Quid, quod avus nobis idem Pelopeius Atreus, / Et, si non esses vir mihi, frater eras.
<ov. her.8.29>	Vir, precor, uxori, frater succurre sorori! / Instant officio nomina bina tuo.
<ov. her.8.31>	Me tibi Tyndareus, vita gravis auctor et annis, / Tradidit; arbitrium neptis habebat avus.
<ov. her.8.33>	At pater Aeacidae promiserat inscius acti; / Plus patre, quo prior est ordine, pollet avus.
<ov. her.8.35>	Cum tibi nubebam, nulli mea taeda nocebat; / Si iungar Pyrrho, tu mihi laesus eris.
<ov. her.8.37>	Et pater ignoscet nostro Menelaus amori ---  / Succubuit telis praepetis ipse dei.
<ov. her.8.39>	Quem sibi permisit, genero concedet amorem; / Proderit exemplo mater amata suo.
<ov. her.8.41>	Tu mihi, quod matri pater est; quas egerat olim / Dardanius partis advena, Pyrrhus agit. 
<ov. her.8.43>	Ille licet patriis sine fine superbiat actis; / Et tu, quae referas facta parentis, habes.
<ov. her.8.45>	Tantalides omnis ipsumque regebat Achillem. / Hic pars militiae; dux erat ille ducum.
<ov. her.8.47>	Tu quoque per proavum Pelopem Pelopisque parentem, / Si medios numeres, a Iove quintus eris.
<ov. her.8.49>	Nec virtute cares. arma invidiosa tulisti, / Sed tibi --- quid faceres? --- induit illa pater.
<ov. her.8.51>	Materia vellem fortis meliore fuisses; / Non lecta est operi, sed data causa tuo.
<ov. her.8.53>	Hanc tamen inplesti; iuguloque Aegisthus aperto / Tecta cruentavit, quae pater ante tuus.
<ov. her.8.55>	Increpat Aeacides laudemque in crimina vertit ---  / Et tamen adspectus sustinet ille meos.
<ov. her.8.57>	Rumpor, et ora mihi pariter cum mente tumescunt, / Pectoraque inclusis ignibus usta dolent.
<ov. her.8.59>	Hermione coram quisquamne obiecit Orestae, / Nec mihi sunt vires, nec ferus ensis adest?
<ov. her.8.61>	Flere licet certe; flendo defundimus iram, / Perque sinum lacrimae fluminis instar eunt.
<ov. her.8.63>	Has solas habeo semper semperque profundo; / Ument incultae fonte perenne genae.
<ov. her.8.65>	Num generis fato, quod nostros errat in annos, / Tantalides matres apta rapina sumus? 
<ov. her.8.67>	Non ego fluminei referam mendacia cygni / Nec querar in plumis delituisse Iovem.
<ov. her.8.69>	Qua duo porrectus longe freta distinet Isthmos, / Vecta peregrinis Hippodamia rotis;
<ov. her.8.71>	Taenaris Idaeo trans aequor ab hospite rapta / Argolicas pro se vertit in arma manus.
<ov. her.8.75>	Vix equidem memini, memini tamen. omnia luctus, / Omnia solliciti plena timoris erant;
<ov. her.8.77>	Flebat avus Phoebeque soror fratresque gemelli, / Orabat superos Leda suumque Iovem.
<ov. her.8.79>	Ipsa ego, non longos etiamtunc scissa capillos, / Clamabam: 'sine me, me sine, mater, abis?'
<ov. her.8.81>	Nam coniunx aberat! ne non Pelopeia credar, / Ecce, Neoptolemo praeda parata fui!
<ov. her.8.83>	Pelides utinam vitasset Apollinis arcus! / Damnaret nati facta proterva pater;
<ov. her.8.85>	Nec quondam placuit nec nunc placuisset Achilli / Abducta viduum coniuge flere virum.
<ov. her.8.87>	Quae mea caelestis iniuria fecit iniquos, / Quod mihi --- vae miserae! --- sidus obesse querar?
<ov. her.8.89>	Parva mea sine matre fui, pater arma ferebat, / Et duo cum vivant, orba duobus eram.
<ov. her.8.91>	Non tibi blanditias primis, mea mater, in annis / Incerto dictas ore puella tuli;
<ov. her.8.93>	Non ego captavi brevibus tua colla lacertis / Nec gremio sedi sarcina grata tuo.
<ov. her.8.95>	Non cultus tibi cura mei, nec pacta marito / Intravi thalamos matre parante novos. 
<ov. her.8.97>	Obvia prodieram reduci tibi --- vera fatebor ---  / Nec facies nobis nota parentis erat!
<ov. her.8.99>	Te tamen esse Helenen, quod eras pulcherrima, sensi; / Ipsa requirebas, quae tua nata foret!
<ov. her.8.101>	Pars haec una mihi, coniunx bene cessit Orestes; / Is quoque, ni pro se pugnat, ademptus erit.
<ov. her.8.103>	Pyrrhus habet captam reduce et victore parente ---  / Hoc munus nobis diruta Troia dedit!
<ov. her.8.105>	Cum tamen altus equis Titan radiantibus instant, / Perfruor infelix liberiore malo;
<ov. her.8.107>	Nox ubi me thalamis ululantem et acerba gementem / Condidit in maesto procubuique toro,
<ov. her.8.109>	Pro somno lacrimis oculi funguntur obortis, / Quaque licet, fugio sicut ab hoste virum.
<ov. her.8.111>	Saepe malis stupeo rerumque oblita locique / Ignara tetigi Scyria membra manu,
<ov. her.8.113>	Utque nefas sensi, male corpora tacta relinquo / Et mihi pollutas credor habere manus.
<ov. her.8.115>	Saepe Neoptolemi pro nomine nomen Orestae / Exit, et errorem vocis ut omen amo.
<ov. her.8.117>	Per genus infelix iuro generisque parentem, / Qui freta, qui terras et sua regna quatit;
<ov. her.8.119>	Per patris ossa tui, patrui mihi, quae tibi debent, / Quod se sub tumulo fortiter ulta iacent --- 
<ov. her.8.121>	Aut ego praemoriar primoque exstinguar in aevo, / Aut ego Tantalidae Tantalis uxor ero! 
<ov. her.9.1>	 Mittor ad Alciden a coniuge conscia mentis / Littera, si coniunx Deianira tua est: 
<ov. her.9.3>	Gratulor Oechaliam titulis accedere nostris; / Victorem victae succubuisse queror.
<ov. her.9.5>	Fama Pelasgiadas subito pervenit in urbes / Decolor et factis infitianda tuis,
<ov. her.9.5>	Quem numquam Iuno seriesque inmensa laborum / Fregerit, huic Iolen inposuisse iugum.
<ov. her.9.7>	Hoc velit Eurystheus, velit hoc germana Tonantis, / Laetaque sit vitae labe noverca tuae;
<ov. her.9.9>	At non ille, brevis cui nox --- si creditur --- una / Luctanti, ut tantus conciperere, fuit.
<ov. her.9.11>	Plus tibi quam Iuno, nocuit Venus: illa premendo / Sustulit, haec humili sub pede colla tenet.
<ov. her.9.13>	Respice vindicibus pacatum viribus orbem, / Qua latam Nereus caerulus ambit humum.
<ov. her.9.15>	Se tibi pax terrae, tibi se tuta aequora debent; / Inplesti meritis solis utramque domum.
<ov. her.9.17>	Quod te laturum est, caelum prius ipse tulisti; / Hercule supposito sidera fulsit Atlans.
<ov. her.9.19>	Quid nisi notitia est misero quaesita pudori, / Si cumulas turpi facta priora nota? 
<ov. her.9.21>	Tene ferunt geminos pressisse tenaciter angues, / Cum tener in cunis iam Iove dignus eras?
<ov. her.9.23>	Coepisti melius quam desinis; ultima primis / Cedunt; dissimiles hic vir et ille puer.
<ov. her.9.25>	Quem non mille ferae, quem non Stheneleius hostis, / Non potuit Iuno vincere, vincit amor.
<ov. her.9.27>	At bene nupta feror, quia nominer Herculis uxor, / Sitque socer, rapidis qui tonat altus equis.
<ov. her.9.29>	Quam male inaequales veniunt ad aratra iuvenci, / Tam premitur magno coniuge nupta minor.
<ov. her.9.31>	Non honor est sed onus species laesura ferentis; / Siqua voles apte nubere, nube pari.
<ov. her.9.33>	Vir mihi semper abest, et coniuge notior hospes, / Monstraque terribiles persequiturque feras.
<ov. her.9.35>	Ipsa domo vidua votis operata pudicis / Torqueor, infesto ne vir ab hoste cadat;
<ov. her.9.37>	Inter serpentes aprosque avidosque leones / Iactor et haesuros terna per ora canes.
<ov. her.9.39>	Me pecudum fibrae simulacraque inania somni / Ominaque arcana nocte petita movent.
<ov. her.9.41>	Aucupor infelix incertae murmura famae, / Speque timor dubia spesque timore cadit.
<ov. her.9.43>	Mater abest queriturque deo placuisse potenti, / Nec pater Amphitryon nec puer Hyllus adest;
<ov. her.9.45>	Arbiter Eurystheus astu Iunonis iniquae / Sentitur nobis iraque longa deae. 
<ov. her.9.47>	Haec mihi ferre parum? peregrinos addis amores, / Et mater de te quaelibet esse potest.
<ov. her.9.49>	Non ego Partheniis temeratam vallibus Augen, / Nec referam partus, Ormeni nympha, tuos;
<ov. her.9.51>	Non tibi crimen erunt, Teuthrantia turba, sorores, / Quarum de populo nulla relicta tibi est.
<ov. her.9.53>	Una, recens crimen, referetur adultera nobis, / Unde ego sum Lydo facta noverca Lamo.
<ov. her.9.55>	Maeandros, terris totiens errator in isdem, / Qui lassas in se saepe retorquet aquas,
<ov. her.9.57>	Vidit in Herculeo suspensa monilia collo / Illo, cui caelum sarcina parva fuit.
<ov. her.9.59>	Non puduit fortis auro cohibere lacertos, / Et solidis gemmas opposuisse toris?
<ov. her.9.61>	Nempe sub his animam pestis Nemeaea lacertis / Edidit, unde umerus tegmina laevus habet!
<ov. her.9.63>	Ausus es hirsutos mitra redimire capillos! / Aptior Herculeae populus alba comae.
<ov. her.9.65>	Nec te Maeonia lascivae more puellae / Incingi zona dedecuisse putas?
<ov. her.9.67>	Non tibi succurrit crudi Diomedis imago, / Efferus humana qui dape pavit equas?
<ov. her.9.69>	Si te vidisset cultu Busiris in isto, / Huic victor victo nempe pudendus eras.
<ov. her.9.71>	Detrahat Antaeus duro redimicula collo, / Ne pigeat molli succubuisse viro.
<ov. her.9.73>	Inter Ioniacas calathum tenuisse puellas / Diceris et dominae pertimuisse minas. 
<ov. her.9.75>	Non fugis, Alcide, victricem mille laborum / Rasilibus calathis inposuisse manum,
<ov. her.9.77>	Crassaque robusto deducis pollice fila, / Aequaque famosae pensa rependis erae?
<ov. her.9.79>	A, quotiens digitis dum torques stamina duris, / Praevalidae fusos conminuere manus!
<ov. her.9.81>	Ante pedes dominae . . . . / Factaque narrabas dissimulanda tibi --- 
<ov. her.9.85>	Scilicet inmanes elisis faucibus hydros / Infantem caudis involuisse manum,
<ov. her.9.87>	Ut Tegeaeus aper cupressifero Erymantho / Incubet et vasto pondere laedat humum.
<ov. her.9.89>	Non tibi Threiciis adfixa penatibus ora, / Non hominum pingues caede tacentur equae;
<ov. her.9.91>	Prodigiumque triplex, armenti dives Hiberi / Geryones, quamvis in tribus unus erat;
<ov. her.9.93>	Inque canes totidem trunco digestus ab uno / Cerberos inplicitis angue minante comis;
<ov. her.9.95>	Quaeque redundabat fecundo vulnere serpens / Fertilis et damnis dives ab ipsa suis;
<ov. her.9.97>	Quique inter laevumque latus laevumque lacertum / Praegrave conpressa fauce pependit onus;
<ov. her.9.99>	Et male confisum pedibus formaque bimembri / Pulsum Thessalicis agmen equestre iugis.
<ov. her.9.101>	Haec tu Sidonio potes insignitus amictu / Dicere? non cultu lingua retenta silet?
<ov. her.9.103>	Se quoque nympha tuis ornavit Iardanis armis / Et tulit a capto nota tropaea viro. 
<ov. her.9.105>	I nunc, tolle animos et fortia gesta recense; / Quo tu non esses, iure vir illa fuit.
<ov. her.9.107>	Qua tanto minor es, quanto te, maxime rerum, / Quam quos vicisti, vincere maius erat.
<ov. her.9.109>	Illi procedit rerum mensura tuarum ---  / Cede bonis; heres laudis amica tuae.
<ov. her.9.111>	O pudor! hirsuti costis exuta leonis / Aspera texerunt vellera molle latus!
<ov. her.9.113>	Falleris et nescis --- non sunt spolia illa leonis, / Sed tua, tuque feri victor es, illa tui.
<ov. her.9.115>	Femina tela tulit Lernaeis atra venenis, / Ferre gravem lana vix satis apta colum,
<ov. her.9.117>	Instruxitque manum clava domitrice ferarum, / Vidit et in speculo coniugis arma mei!
<ov. her.9.119>	Haec tamen audieram; licuit non credere famae, / Et venit ad sensus mollis ab aure dolor --- 
<ov. her.9.121>	Ante meos oculos adducitur advena paelex, / Nec mihi, quae patior, dissimulare licet!
<ov. her.9.123>	Non sinis averti; mediam captiva per urbem / Invitis oculis adspicienda venit.
<ov. her.9.125>	Nec venit incultis captarum more capillis, / Fortunam vultu fassa decente suam;
<ov. her.9.127>	Ingreditur late lato spectabilis auro, / Qualiter in Phrygia tu quoque cultus eras.
<ov. her.9.129>	Dat vultum populo sublimis ut Hercule victo; / Oechaliam vivo stare parente putes. 
<ov. her.9.131>	Forsitan et pulsa Aetolide Deianira / Nomine deposito paelicis uxor erit,
<ov. her.9.133>	Eurytidosque Ioles atque Aonii Alcidae / Turpia famosus corpora iunget Hymen.
<ov. her.9.135>	Mens fugit admonitu, frigusque perambulat artus, / Et iacet in gremio languida facta manus.
<ov. her.9.137>	Me quoque cum multis, sed me sine crimine amasti. / Ne pigeat, pugnae bis tibi causa fui.
<ov. her.9.139>	Cornua flens legit ripis Achelous in udis / Truncaque limosa tempora mersit aqua;
<ov. her.9.141>	Semivir occubuit in lotifero Eueno / Nessus, et infecit sanguis equinus aquas.
<ov. her.9.143>	Sed quid ego haec refero? scribenti nuntia venit / Fama, virum tunicae tabe perire meae.
<ov. her.9.145>	Ei mihi! quid feci? quo me furor egit amantem? / Inpia quid dubitas Deianira mori?
<ov. her.9.147>	An tuus in media coniunx lacerabitur Oeta, / Tu sceleris tanti causa superstes eris?
<ov. her.9.149>	Siquid adhuc habeo facti, cur Herculis uxor / Credar, coniugii mors mea pignus erit!
<ov. her.9.151>	Tu quoque cognosces in me, Meleagre, sororem! / Inpia quid dubitas Deianira mori?
<ov. her.9.153>	Heu devota domus! solio sedet Agrios alto; / Oenea desertum nuda senecta premit.
<ov. her.9.155>	Exulat ignotis Tydeus germanus in oris; / Alter fatali vivus in igne situs; 
<ov. her.9.157>	Exegit ferrum sua per praecordia mater. / Inpia quid dubitas Deianira mori?
<ov. her.9.159>	Deprecor hoc unum per iura sacerrima lecti, / Ne videar fatis insidiata tuis.
<ov. her.9.161>	Nessus, ut est avidum percussus harundine pectus, / 'Hic,' dixit, 'vires sanguis amoris habet.'
<ov. her.9.163>	Inlita Nesseo misi tibi texta veneno. / Inpia quid dubitas Deianira mori?
<ov. her.9.165>	Iamque vale, seniorque pater germanaque Gorge, / Et patria et patriae frater adempte tuae,
<ov. her.9.167>	Et tu lux oculis hodierna novissima nostris, / Virque --- sed o possis! --- et puer Hylle, vale!
<ov. her.10.1>	 Illa relicta feris etiamnunc, improbe Theseu, / Vivit:  et haec aequa mente tuilsse velis: 
<ov. her.10.3>	Mitius inveni quam te genus omne ferarum; / Credita non ulli quam tibi peius eram.
<ov. her.10.5>	Quae legis, ex illo, Theseu, tibi litore mitto / Unde tuam sine me vela tulere ratem,
<ov. her.10.5>	In quo me somnusque meus male prodidit et tu, / Per facinus somnis insidiate meis.
<ov. her.10.7>	Tempus erat, vitrea quo primum terra pruina / Spargitur et tectae fronde queruntur aves.
<ov. her.10.9>	Incertum vigilans ac somno languida movi / Thesea prensuras semisupina manus ---  
<ov. her.10.11>	Nullus erat! referoque manus iterumque retempto, / Perque torum moveo bracchia --- nullus erat!
<ov. her.10.13>	Excussere metus somnum; conterrita surgo, / Membraque sunt viduo praecipitata toro.
<ov. her.10.15>	Protinus adductis sonuerunt pectora palmis, / Utque erat e somno turbida, rupta coma est.
<ov. her.10.17>	Luna fuit; specto, siquid nisi litora cernam. / Quod videant oculi, nil nisi litus habent.
<ov. her.10.19>	Nunc huc, nunc illuc, et utroque sine ordine, curro; / Alta puellares tardat harena pedes.
<ov. her.10.21>	Interea toto clamavi in litore 'Theseu!': / Reddebant nomen concava saxa tuum,
<ov. her.10.23>	Et quotiens ego te, totiens locus ipse vocabat. / Ipse locus miserae ferre volebat opem.
<ov. her.10.25>	Mons fuit --- apparent frutices in vertice rari; / Hinc scopulus raucis pendet adesus aquis.
<ov. her.10.27>	Adscendo --- vires animus dabat --- atque ita late / Aequora prospectu metior alta meo.
<ov. her.10.29>	Inde ego --- nam ventis quoque sum crudelibus usa ---  / Vidi praecipiti carbasa tenta Noto.
<ov. her.10.31>	Ut vidi haut dignam quae me vidisse putarem, / Frigidior glacie semianimisque fui.
<ov. her.10.33>	Nec languere diu patitur dolor; excitor illo, / Excitor et summa Thesea voce voco.
<ov. her.10.35>	'Quo fugis?' exclamo; 'scelerate revertere Theseu! / Flecte ratem! numerum non habet illa suum!' 
<ov. her.10.37>	Haec ego; quod voci deerat, plangore replebam; / Verbera cum verbis mixta fuere meis.
<ov. her.10.39>	Si non audires, ut saltem cernere posses, / Iactatae late signa dedere manus;
<ov. her.10.41>	Candidaque inposui longae velamina virgae ---  / Scilicet oblitos admonitura mei!
<ov. her.10.43>	Iamque oculis ereptus eras. tum denique flevi; / Torpuerant molles ante dolore genae.
<ov. her.10.45>	Quid potius facerent, quam me mea lumina flerent, / Postquam desieram vela videre tua?
<ov. her.10.47>	Aut ego diffusis erravi sola capillis, / Qualis ab Ogygio concita Baccha deo,
<ov. her.10.49>	Aut mare prospiciens in saxo frigida sedi, / Quamque lapis sedes, tam lapis ipsa fui.
<ov. her.10.51>	Saepe torum repeto, qui nos acceperat ambos, / Sed non acceptos exhibiturus erat,
<ov. her.10.53>	Et tua, quae possum pro te, vestigia tango / Strataque quae membris intepuere tuis.
<ov. her.10.55>	Incumbo, lacrimisque toro manante profusis, / 'Pressimus,' exclamo, 'te duo --- redde duos!
<ov. her.10.57>	Venimus huc ambo; cur non discedimus ambo? / Perfide, pars nostri, lectule, maior ubi est?'
<ov. her.10.59>	Quid faciam? quo sola ferar? vacat insula cultu. / Non hominum video, non ego facta boum.
<ov. her.10.61>	Omne latus terrae cingit mare; navita nusquam, / Nulla per ambiguas puppis itura vias.
<ov. her.10.63>	Finge dari comitesque mihi ventosque ratemque ---  / Quid sequar? accessus terra paterna negat. 
<ov. her.10.65>	Ut rate felici pacata per aequora labar, / Temperet ut ventos Aeolus --- exul ero!
<ov. her.10.67>	Non ego te, Crete centum digesta per urbes, / Adspiciam, puero cognita terra Iovi,
<ov. her.10.69>	Ut pater et tellus iusto regnata parenti / Prodita sunt facto, nomina cara, meo.
<ov. her.10.71>	Cum tibi, ne victor tecto morerere recurvo, / Quae regerent passus, pro duce fila dedi,
<ov. her.10.73>	Tum mihi dicebas: 'per ego ipsa pericula iuro, / Te fore, dum nostrum vivet uterque, meam.'
<ov. her.10.75>	Vivimus, et non sum, Theseu, tua --- si modo vivit / Femina periuri fraude sepulta viri.
<ov. her.10.77>	Me quoque, qua fratrem mactasses, inprobe, clava; / Esset, quam dederas, morte soluta fides.
<ov. her.10.79>	Nunc ego non tantum, quae sum passura, recordor, / Et quaecumque potest ulla relicta pati:
<ov. her.10.81>	Occurrunt animo pereundi mille figurae, / Morsque minus poenae quam mora mortis habet.
<ov. her.10.83>	Iam iam venturos aut hac aut suspicor illac, / Qui lanient avido viscera dente, lupos.
<ov. her.10.85>	Quis scit an et fulvos tellus alat ista leones? / Forsitan et saevas tigridas insula habet.
<ov. her.10.87>	Et freta dicuntur magnas expellere phocas! / Quis vetat et gladios per latus ire meum?
<ov. her.10.89>	Tantum ne religer dura captiva catena, / Neve traham serva grandia pensa manu, 
<ov. her.10.91>	Cui pater est Minos, cui mater filia Phoebi, / Quodque magis memini, quae tibi pacta fui!
<ov. her.10.93>	Si mare, si terras porrectaque litora vidi, / Multa mihi terrae, multa minantur aquae.
<ov. her.10.95>	Caelum restabat --- timeo simulacra deorum! / Destitutor rabidis praeda cibusque feris;
<ov. her.10.97>	Sive colunt habitantque viri, diffidimus illis ---  / Externos didici laesa timere viros.
<ov. her.10.99>	Viveret Androgeos utinam! nec facta luisses / Inpia funeribus, Cecropi terra, tuis;
<ov. her.10.101>	Nec tua mactasset nodoso stipite, Theseu, / Ardua parte virum dextera, parte bovem;
<ov. her.10.103>	Nec tibi, quae reditus monstrarent, fila dedissem, / Fila per adductas saepe recepta manus.
<ov. her.10.105>	Non equidem miror, si stat victoria tecum, / Strataque Cretaeam belua planxit humum.
<ov. her.10.107>	Non poterant figi praecordia ferrea cornu; / Ut te non tegeres, pectore tutus eras.
<ov. her.10.109>	Illic tu silices, illic adamanta tulisti, / Illic, qui silices, Thesea, vincat, habes.
<ov. her.10.111>	Crudeles somni, quid me tenuistis inertem? / Aut semel aeterna nocte premenda fui.
<ov. her.10.113>	Vos quoque crudeles, venti, nimiumque parati / Flaminaque in lacrimas officiosa meas.
<ov. her.10.115>	Dextera crudelis, quae me fratremque necavit, / Et data poscenti, nomen inane, fides! 
<ov. her.10.117>	In me iurarunt somnus ventusque fidesque; / Prodita sum causis una puella tribus!
<ov. her.10.119>	Ergo ego nec lacrimas matris moritura videbo, / Nec, mea qui digitis lumina condat, erit?
<ov. her.10.121>	Spiritus infelix peregrinas ibit in auras, / Nec positos artus unguet amica manus?
<ov. her.10.123>	Ossa superstabunt volucres inhumata marinae? / Haec sunt officiis digna sepulcra meis?
<ov. her.10.125>	Ibis Cecropios portus patriaque receptus, / Cum steteris turbae celsus in ore tuae
<ov. her.10.127>	Et bene narraris letum taurique virique / Sectaque per dubias saxea tecta vias,
<ov. her.10.129>	Me quoque narrato sola tellure relictam! / Non ego sum titulis subripienda tuis.
<ov. her.10.131>	Nec pater est Aegeus, nec tu Pittheidos Aethrae / Filius; auctores saxa fretumque tui!
<ov. her.10.133>	Di facerent, ut me summa de puppe videres; / Movisset vultus maesta figura tuos!
<ov. her.10.135>	Nunc quoque non oculis, sed, qua potes, adspice mente / Haerentem scopulo, quem vaga pulsat aqua.
<ov. her.10.137>	Adspice demissos lugentis more capillos / Et tunicas lacrimis sicut ab imbre gravis.
<ov. her.10.139>	Corpus, ut inpulsae segetes aquilonibus, horret, / Litteraque articulo pressa tremente labat.
<ov. her.10.141>	Non te per meritum, quoniam male cessit, adoro; / Debita sit facto gratia nulla meo.
<ov. her.10.143>	Sed ne poena quidem! si non ego causa salutis, / Non tamen est, cur sis tu mihi causa necis. 
<ov. her.10.145>	Has tibi plangendo lugubria pectora lassas / Infelix tendo trans freta lata manus;
<ov. her.10.147>	Hos tibi --- qui superant --- ostendo maesta capillos! / Per lacrimas oro, quas tua facta movent --- 
<ov. her.10.149>	Flecte ratem, Theseu, versoque relabere velo! / Si prius occidero, tu tamen ossa feres!
<ov. her.11.1>	 Aeolis Aeolidae, quam non habet ipsa, salutem / Mittit et armata verba notata manu; 
<ov. her.11.3>	Siqua tamen caecis errabunt scripta lituris, / Oblitus a dominae caede libellus erit.
<ov. her.11.5>	Dextra tenet calamum, strictum tenet altera ferrum, / Et iacet in gremio charta soluta meo.
<ov. her.11.5>	Haec est Aeolidos fratri scribentis imago; / Sic videor duro posse placere patri.
<ov. her.11.7>	Ipse necis cuperem nostrae spectator adesset, / Auctorisque oculis exigeretur opus!
<ov. her.11.9>	Ut ferus est multoque suis truculentior Euris, / Spectasset siccis vulnera nostra genis.
<ov. her.11.11>	Scilicet est aliquid, cum saevis vivere ventis; / Ingenio populi convenit ille sui.
<ov. her.11.13>	Ille Noto Zephyroque et Sithonio Aquiloni / Imperat et pinnis, Eure proterve, tuis.
<ov. her.11.15>	Imperat heu! ventis, tumidae non imperat irae, / Possidet et vitiis regna minora suis. 
<ov. her.11.17>	Quid iuvat admotam per avorum nomina caelo / Inter cognatos posse referre Iovem?
<ov. her.11.19>	Num minus infestum, funebria munera, ferrum / Feminea teneo, non mea tela, manu?
<ov. her.11.21>	O utinam, Macareu, quae nos commisit in unum, / Venisset leto serior hora meo!
<ov. her.11.23>	Cur umquam plus me, frater, quam frater amasti, / Et tibi, non debet quod soror esse, fui?
<ov. her.11.25>	Ipsa quoque incalui, qualemque audire solebam, / Nescio quem sensi corde tepente deum.
<ov. her.11.27>	Fugerat ore color; macies adduxerat artus; / Sumebant minimos ora coacta cibos;
<ov. her.11.29>	Nec somni faciles et nox erat annua nobis, / Et gemitum nullo laesa dolore dabam.
<ov. her.11.31>	Nec, cur haec facerem, poteram mihi reddere causam / Nec noram, quid amans esset; at illud eram.
<ov. her.11.33>	Prima malum nutrix animo praesensit anili; / Prima mihi nutrix 'Aeoli,' dixit, 'amas!'
<ov. her.11.35>	Erubui, gremioque pudor deiecit ocellos; / Haec satis in tacita signa fatentis erant.
<ov. her.11.37>	Iamque tumescebant vitiati pondera ventris, / Aegraque furtivum membra gravabat onus.
<ov. her.11.39>	Quas mihi non herbas, quae non medicamina nutrix / Attulit audaci supposuitque manu,
<ov. her.11.41>	Ut penitus nostris --- hoc te celavimus unum ---  / Visceribus crescens excuteretur onus?
<ov. her.11.43>	A, nimium vivax admotis restitit infans / Artibus et tecto tutus ab hoste fuit! 
<ov. her.11.45>	Iam noviens erat orta soror pulcherrima Phoebi, / Et nova luciferos Luna movebat equos.
<ov. her.11.47>	Nescia, quae faceret subitos mihi causa dolores, / Et rudis ad partus et nova miles eram.
<ov. her.11.49>	Nec tenui vocem. 'quid,' ait, 'tua crimina prodis?' / Oraque clamantis conscia pressit anus.
<ov. her.11.51>	Quid faciam infelix? gemitus dolor edere cogit, / Sed timor et nutrix et pudor ipse vetant.
<ov. her.11.53>	Contineo gemitus elapsaque verba reprendo / Et cogor lacrimas conbibere ipsa meas.
<ov. her.11.55>	Mors erat ante oculos, et opem Lucina negabat ---  / Et grave, si morerer, mors quoque crimen erat --- 
<ov. her.11.57>	Cum super incumbens scissa tunicaque comaque / Pressa refovisti pectora nostra tuis,
<ov. her.11.59>	Et mihi 'vive, soror, soror o carissima,' dixti; / 'Vive nec unius corpore perde duos!
<ov. her.11.61>	Spes bona det vires; fratri nam nupta futura es. / Illius, de quo mater, et uxor eris.'
<ov. her.11.63>	Mortua, crede mihi, tamen ad tua verba revixi: / Et positum est uteri crimen onusque mei.
<ov. her.11.65>	Quid tibi grataris? media sedet Aeolus aula; / Crimina sunt oculis subripienda patris.
<ov. her.11.67>	Frugibus infantem ramisque albentis olivae / Et levibus vittis sedula celat anus,
<ov. her.11.69>	Fictaque sacra facit dicitque precantia verba; / Dat populus sacris, dat pater ipse viam.
<ov. her.11.71>	Iam prope limen erat --- patrias vagitus ad auris / Venit, et indicio proditur ille suo! 
<ov. her.11.73>	Eripit infantem mentitaque sacra revelat / Aeolus; insana regia voce sonat.
<ov. her.11.75>	Ut mare fit tremulum, tenui cum stringitur aura, / Ut quatitur tepido fraxina virga Noto,
<ov. her.11.77>	Sic mea vibrari pallentia membra videres; / Quassus ab inposito corpore lectus erat.
<ov. her.11.79>	Inruit et nostrum vulgat clamore pudorem, / Et vix a misero continet ore manus.
<ov. her.11.81>	Ipsa nihil praeter lacrimas pudibunda profudi; / Torpuerat gelido lingua retenta metu.
<ov. her.11.83>	Iamque dari parvum canibusque avibusque nepotem / Iusserat, in solis destituique locis.
<ov. her.11.85>	Vagitus dedit ille miser --- sensisse putares ---  / Quaque suum poterat voce rogabat avum.
<ov. her.11.87>	Quid mihi tunc animi credis, germane, fuisse ---  / Nam potes ex animo colligere ipse tuo --- 
<ov. her.11.89>	Cum mea me coram silvas inimicus in altas / Viscera montanis ferret edenda lupis?
<ov. her.11.91>	Exierat thalamo; tunc demum pectora plangi / Contigit inque meas unguibus ire genas.
<ov. her.11.93>	Interea patrius vultu maerente satelles / Venit et indignos edidit ore sonos:
<ov. her.11.95>	'Aeolus hunc ensem mittit tibi' --- tradidit ensem ---  / 'Et iubet ex merito scire, quid iste velit.'
<ov. her.11.97>	Scimus, et utemur violento fortiter ense; / Pectoribus condam dona paterna meis.
<ov. her.11.99>	His mea muneribus, genitor, conubia donas? / Hac tua dote, pater, filia dives erit? 
<ov. her.11.101>	Tolle procul, decepte, faces, Hymenaee, maritas / Et fuge turbato tecta nefanda pede!
<ov. her.11.103>	Ferte faces in me quas fertis, Erinyes atrae, / Et meus ex isto luceat igne rogus!
<ov. her.11.105>	Nubite felices Parca meliore sorores, / Amissae memores sed tamen este mei!
<ov. her.11.107>	Quid puer admisit tam paucis editus horis? / Quo laesit facto vix bene natus avum?
<ov. her.11.109>	Si potuit meruisse necem, meruisse putetur ---  / A, miser admisso plectitur ille meo!
<ov. her.11.111>	Nate, dolor matris, rabidarum praeda ferarum, / Ei mihi! natali dilacerate tuo;
<ov. her.11.113>	Nate, parum fausti miserabile pignus amoris ---  / Haec tibi prima dies, haec tibi summa fuit.
<ov. her.11.115>	Non mihi te licuit lacrimis perfundere iustis, / In tua non tonsas ferre sepulcra comas;
<ov. her.11.117>	Non super incubui, non oscula frigida carpsi. / Diripiunt avidae viscera nostra ferae.
<ov. her.11.119>	Ipsa quoque infantis cum vulnere prosequar umbras / Nec mater fuero dicta nec orba diu.
<ov. her.11.121>	Tu tamen, o frustra miserae sperate sorori, / Sparsa, precor, nati collige membra tui,
<ov. her.11.123>	Et refer ad matrem socioque inpone sepulcro, / Urnaque nos habeat quamlibet arta duos!
<ov. her.11.125>	Vive memor nostri, lacrimasque in vulnera funde, / Neve reformida corpus amantis amans.
<ov. her.11.127>	Tu, rogo, dilectae nimium mandata sororis / Perfice; mandatis obsequar ipsa patris! 
<ov. her.12.1>	 Exul, inops, contempta novo Medea marito / Dicit:  an a regnis tempora nulla vacant? 
<ov. her.12.3>	At tibi Colchorum, memini, regina vacavi, / Ars mea cum peteres ut tibi ferret opem.
<ov. her.12.5>	Tunc quae dispensant mortalia fila sorores / Debuerant fusos evoluisse meos.
<ov. her.12.5>	Tum potui Medea mori bene! quidquid ab illo / Produxi vitam tempore, poena fuit.
<ov. her.12.7>	Ei mihi! cur umquam iuvenalibus acta lacertis / Phrixeam petiit Pelias arbor ovem?
<ov. her.12.9>	Cur umquam Colchi Magnetida vidimus Argo, / Turbaque Phasiacam Graia bibistis aquam?
<ov. her.12.11>	Cur mihi plus aequo flavi placuere capilli / Et decor et linguae gratia ficta tuae?
<ov. her.12.13>	Aut, semel in nostras quoniam nova puppis harenas / Venerat audacis attuleratque viros,
<ov. her.12.15>	Isset anhelatos non praemedicatus in ignes / Inmemor Aesonides oraque adusta boum;
<ov. her.12.17>	Semina iecisset totidem quot semina et hostes, / Ut caderet cultu cultor ab ipse suo!
<ov. her.12.19>	Quantum perfidiae tecum, scelerate, perisset, / Dempta forent capiti quam mala multa meo! 
<ov. her.12.21>	Est aliqua ingrato meritum exprobrare voluptas. / Hac fruar; haec de te gaudia sola feram.
<ov. her.12.23>	Iussus inexpertam Colchos advertere puppim / Intrasti patriae regna beata meae.
<ov. her.12.25>	Hoc illic Medea fui, nova nupta quod hic est; / Quam pater est illi, tam mihi dives erat.
<ov. her.12.27>	Hic Ephyren bimarem, Scythia tenus ille nivosa / Omne tenet, Ponti qua plaga laeva iacet.
<ov. her.12.29>	Accipis hospitio iuvenes, Aeeta, Pelasgos, / Et premitis pictos, corpora Graia, toros.
<ov. her.12.31>	Tunc ego te vidi, tunc coepi scire, quid esses; / Illa fuit mentis prima ruina meae.
<ov. her.12.33>	Et vidi et perii; nec notis ignibus arsi, / Ardet ut ad magnos pinea taeda deos.
<ov. her.12.35>	Et formosus eras, et me mea fata trahebant; / Abstulerant oculi lumina nostra tui.
<ov. her.12.37>	Perfide, sensisti --- quis enim bene celat amorem? / Eminet indicio prodita flamma suo.
<ov. her.12.39>	Dicitur interea tibi lex ut dura ferorum / Insolito premeres vomere colla boum.
<ov. her.12.41>	Martis erant tauri plus quam per cornua saevi, / Quorum terribilis spiritus ignis erat;
<ov. her.12.43>	Aere pedes solidi praetentaque naribus aera, / Nigra per adflatus haec quoque facta suos.
<ov. her.12.45>	Semina praeterea populos genitura iuberis / Spargere devota lata per arva manu,
<ov. her.12.47>	Qui peterent natis secum tua corpora telis; / Illa est agricolae messis iniqua suo. 
<ov. her.12.49>	Lumina custodis succumbere nescia somno, / Ultimus est aliqua decipere arte labor.
<ov. her.12.51>	Dixerat Aeetes; maesti consurgitis omnes, / Mensaque purpureos deserit alta toros.
<ov. her.12.53>	Quam tibi tunc longe regnum dotale Creusae / Et socer et magni nata Creontis erat!
<ov. her.12.55>	Tristis abis; oculis abeuntem prosequor udis, / Et dixit tenui murmure lingua: 'vale!'
<ov. her.12.57>	Ut positum tetigi thalamo male saucia lectum, / Acta est per lacrimas nox mihi, quanta fuit;
<ov. her.12.59>	Ante oculos taurique meos segetesque nefandae, / Ante meos oculos pervigil anguis erat.
<ov. her.12.61>	Hinc amor, hinc timor est; ipsum timor auget amorem. / Mane erat, et thalamo cara recepta soror
<ov. her.12.63>	Disiectamque comas adversaque in ora iacentem / Invenit, et lacrimis omnia plena meis.
<ov. her.12.65>	Orat opem Minyis. alter petit, impetrat alter: / Aesonio iuveni quod rogat illa, damus.
<ov. her.12.67>	Est nemus et piceis et frondibus ilicis atrum; / Vix illuc radiis solis adire licet.
<ov. her.12.69>	Sunt in eo --- fuerant certe --- delubra Dianae; / Aurea barbarica stat dea facta manu.
<ov. her.12.71>	Noscis? an exciderunt mecum loca? venimus illuc. / Orsus es infido sic prior ore loqui:
<ov. her.12.73>	'Ius tibi et arbitrium nostrae fortuna salutis / Tradidit, inque tua est vitaque morsque manu. 
<ov. her.12.75>	Perdere posse sat est, siquem iuvet ipsa potestas; / Sed tibi servatus gloria maior ero.
<ov. her.12.77>	Per mala nostra precor, quorum potes esse levamen, / Per genus, et numen cuncta videntis avi,
<ov. her.12.79>	Per triplicis vultus arcanaque sacra Dianae, / Et si forte aliquos gens habet ista deos --- 
<ov. her.12.81>	O virgo, miserere mei, miserere meorum; / Effice me meritis tempus in omne tuum!
<ov. her.12.83>	Quodsi forte virum non dedignare Pelasgum ---  / Sed mihi tam faciles unde meosque deos? --- 
<ov. her.12.85>	Spiritus ante meus tenues vanescet in auras / Quam thalamo nisi tu nupta sit ulla meo!
<ov. her.12.87>	Conscia sit Iuno sacris praefecta maritis, / Et dea marmorea cuius in aede sumus!'
<ov. her.12.89>	Haec animum --- et quota pars haec sunt! --- movere puellae / Simplicis, et dextrae dextera iuncta meae.
<ov. her.12.91>	Vidi etiam lacrimas --- sua pars et fraudis in illis. / Sic cito sum verbis capta puella tuis.
<ov. her.12.93>	Iungis aenipedes inadusto corpore tauros / Et solidam iusso vomere findis humum.
<ov. her.12.95>	Arva venenatis pro semine dentibus inples, / Nascitur et gladios scutaque miles habens.
<ov. her.12.97>	Ipsa ego, quae dederam medicamina, pallida sedi, / Cum vidi subitos arma tenere viros,
<ov. her.12.99>	Donec terrigenae, facinus mirabile, fratres / Inter se strictas conseruere manus. 
<ov. her.12.101>	Insopor ecce vigil squamis crepitantibus horrens / Sibilat et torto pectore verrit humum!
<ov. her.12.103>	 Dotis opes ubi erant? ubi erat tibi regia coniunx, / Quique maris gemini distinet Isthmos aquas? 
<ov. her.12.105>	Illa ego, quae tibi sum nunc denique barbara facta, / Nunc tibi sum pauper, nunc tibi visa nocens,
<ov. her.12.107>	Flammea subduxi medicato lumina somno, / Et tibi, quae raperes, vellera tuta dedi.
<ov. her.12.109>	Proditus est genitor, regnum patriamque reliqui; / Munus, in exilio quod licet esse, tuli!
<ov. her.12.111>	Virginitas facta est peregrini praeda latronis; / Optima cum cara matre relicta soror.
<ov. her.12.113>	At non te fugiens sine me, germane, reliqui! / Deficit hoc uno littera nostra loco.
<ov. her.12.115>	Quod facere ausa mea est, non audet scribere dextra. / Sic ego, sed tecum, dilaceranda fui.
<ov. her.12.117>	Nec tamen extimui --- quid enim post illa timerem? ---  / Credere me pelago, femina iamque nocens.
<ov. her.12.119>	Numen ubi est? ubi di? meritas subeamus in alto, / Tu fraudis poenas, credulitatis ego!
<ov. her.12.121>	Compressos utinam Symplegades elisissent, / Nostraque adhaererent ossibus ossa tuis;
<ov. her.12.123>	Aut nos Scylla rapax canibus mersisset edendos ---  / Debuit ingratis Scylla nocere viris;
<ov. her.12.125>	Quaeque vomit totidem fluctus totidemque resorbet, / Nos quoque Trinacriae supposuisset aquae! 
<ov. her.12.127>	Sospes ad Haemonias victorque reverteris urbes; / Ponitur ad patrios aurea lana deos.
<ov. her.12.129>	Quid referam Peliae natas pietate nocentes / Caesaque virginea membra paterna manu?
<ov. her.12.131>	Ut culpent alii, tibi me laudare necesse est, / Pro quo sum totiens esse coacta nocens.
<ov. her.12.133>	Ausus es --- o, iusto desunt sua verba dolori! ---  / Ausus es 'Aesonia,' dicere, 'cede domo!'
<ov. her.12.135>	Iussa domo cessi natis comitata duobus / Et, qui me sequitur semper, amore tui.
<ov. her.12.137>	Ut subito nostras Hymen cantatus ad aures / Venit, et accenso lampades igne micant,
<ov. her.12.139>	Tibiaque effundit socialia carmina vobis, / At mihi funerea flebiliora tuba,
<ov. her.12.141>	Pertimui, nec adhuc tantum scelus esse putabam; / Sed tamen in toto pectore frigus erat.
<ov. her.12.143>	Turba ruunt et 'Hymen,' clamant, 'Hymenaee!' frequenter ---  / Quo propior vox haec, hoc mihi peius erat.
<ov. her.12.145>	Diversi flebant servi lacrimasque tegebant ---  / Quis vellet tanti nuntius esse mali?
<ov. her.12.147>	Me quoque, quidquid erat, potius nescire iuvabat; / Sed tamquam scirem, mens mea tristis erat,
<ov. her.12.149>	Cum minor e pueris (casu studione videndi / Constitit ad geminae limina prima foris)
<ov. her.12.151>	'Huc modo, mater, adi! pompam pater,' inquit, 'Iason / Ducit et adiunctos aureus urget equos!' 
<ov. her.12.153>	Protinus abscissa planxi mea pectora veste, / Tuta nec a digitis ora fuere meis.
<ov. her.12.155>	Ire animus mediae suadebat in agmina turbae / Sertaque conpositis demere rapta comis;
<ov. her.12.157>	Vix me continui, quin dilaniata capillos / Clamarem 'meus est!' iniceremque manus.
<ov. her.12.159>	Laese pater, gaude! Colchi gaudete relicti! / Inferias umbrae fratris habete mei;
<ov. her.12.161>	Deseror amissis regno patriaque domoque / Coniuge, qui nobis omnia solus erat!
<ov. her.12.163>	Serpentis igitur potui taurosque furentes; / Unum non potui perdomuisse virum,
<ov. her.12.165>	Quaeque feros pepuli doctis medicatibus ignes, / Non valeo flammas effugere ipsa meas.
<ov. her.12.167>	Ipsi me cantus herbaeque artesque relinquunt; / Nil dea, nil Hecates sacra potentis agunt.
<ov. her.12.169>	Non mihi grata dies; noctes vigilantur amarae, / Et tener a misero pectore somnus abest.
<ov. her.12.171>	Quae me non possum, potui sopire draconem; / Utilior cuivis quam mihi cura mea est.
<ov. her.12.173>	Quos ego servavi, paelex amplectitur artus, / Et nostri fructus illa laboris habet.
<ov. her.12.175>	Forsitan et, stultae dum te iactare maritae / Quaeris et iniustis auribus apta loqui,
<ov. her.12.177>	In faciem moresque meos nova crimina fingas. / Rideat et vitiis laeta sit illa meis!
<ov. her.12.179>	Rideat et Tyrio iaceat sublimis in ostro ---  / Flebit et ardores vincet adusta meos!
<ov. her.12.181>	Dum ferrum flammaeque aderunt sucusque veneni, / Hostis Medeae nullus inultus erit! 
<ov. her.12.183>	Quodsi forte preces praecordia ferrea tangunt, / Nunc animis audi verba minora meis!
<ov. her.12.185>	Tam tibi sum supplex, quam tu mihi saepe fuisti, / Nec moror ante tuos procubuisse pedes.
<ov. her.12.187>	Si tibi sum vilis, communis respice natos; / Saeviet in partus dira noverca meos.
<ov. her.12.189>	Et nimium similes tibi sunt, et imagine tangor, / Et quotiens video, lumina nostra madent.
<ov. her.12.191>	Per superos oro, per avitae lumina flammae, / Per meritum et natos, pignora nostra, duos --- 
<ov. her.12.193>	Redde torum, pro quo tot res insana reliqui; / Adde fidem dictis auxiliumque refer!
<ov. her.12.195>	Non ego te inploro contra taurosque virosque, / Utque tua serpens victa quiescat ope;
<ov. her.12.197>	Te peto, quem merui, quem nobis ipse dedisti, / Cum quo sum pariter facta parente parens.
<ov. her.12.199>	Dos ubi sit, quaeris? campo numeravimus illo, / Qui tibi laturo vellus arandus erat.
<ov. her.12.201>	Aureus ille aries villo spectabilis alto / Dos mea, quam, dicam si tibi 'redde!,' neges.
<ov. her.12.203>	Dos mea tu sospes; dos est mea Graia iuventus! / I nunc, Sisyphias, inprobe, confer opes!
<ov. her.12.205>	Quod vivis, quod habes nuptam socerumque potentis, / Hoc ipsum, ingratus quod potes esse, meum est.
<ov. her.12.207>	Quos equidem actutum --- sed quid praedicere poenam / Attinet? ingentis parturit ira minas. 
<ov. her.12.209>	Quo feret ira, sequar! facti fortasse pigebit ---  / Et piget infido consuluisse viro.
<ov. her.12.211>	Viderit ista deus, qui nunc mea pectora versat! / Nescio quid certe mens mea maius agit!
<ov. her.13.1>	Mittit et optat amans, quo mittitur, ire salutem / Haemonis Haemonio Laodamia viro.
<ov. her.13.3>	Aulide te fama est vento retinente morari. / At me cum fugeres, hic ubi ventus erat?
<ov. her.13.5>	Tum freta debuerant vestris obsistere remis; / Illud erat saevis utile tempus aquis.
<ov. her.13.7>	Oscula plura viro mandataque plura dedissem; / Et sunt quae volui dicere multa tibi.
<ov. her.13.9>	Raptus es hinc praeceps, et qui tua vela vocaret, / Quem cuperent nautae, non ego, ventus erat;
<ov. her.13.11>	Ventus erat nautis aptus, non aptus amanti. / Solvor ab amplexu, Protesilae, tuo,
<ov. her.13.13>	Linguaque mandantis verba inperfecta reliquit; / Vix illud potui dicere triste 'vale!'
<ov. her.13.15>	Incubuit Boreas abreptaque vela tetendit, / Iamque meus longe Protesilaus erat.
<ov. her.13.17>	Dum potui spectare virum, spectare iuvabat, / Sumque tuos oculos usque secuta meis; 
<ov. her.13.19>	Ut te non poteram, poteram tua vela videre, / Vela diu vultus detinuere meos.
<ov. her.13.21>	At postquam nec te nec vela fugacia vidi, / Et quod spectarem nil nisi pontus erat,
<ov. her.13.23>	Lux quoque tecum abiit, tenebrisque exanguis obortis / Succiduo dicor procubuisse genu.
<ov. her.13.25>	Vix socer Iphiclus, vix me grandaevus Acastus, / Vix mater gelida maesta refecit aqua;
<ov. her.13.27>	Officium fecere pium, sed inutile nobis. / Indignor miserae non licuisse mori!
<ov. her.13.29>	Ut rediit animus, pariter rediere dolores. / Pectora legitimus casta momordit amor.
<ov. her.13.31>	Nec mihi pectendos cura est praebere capillos, / Nec libet aurata corpora veste tegi.
<ov. her.13.33>	Ut quas pampinea tetigisse Bicorniger hasta, / Creditur, huc illuc, qua furor egit, eo.
<ov. her.13.35>	Conveniunt matres Phylaceides et mihi clamant: / 'Indue regales, Laudamia, sinus!'
<ov. her.13.37>	Scilicet ipsa geram saturatas murice lanas, / Bella sub Iliacis moenibus ille geret?
<ov. her.13.39>	Ipsa comas pectar, galea caput ille premetur? / Ipsa novas vestes, dura vir arma feret?
<ov. her.13.41>	Qua possum, squalore tuos imitata labores / Dicar, et haec belli tempora tristis agam.
<ov. her.13.43>	Dyspari Priamide, damno formose tuorum, / Tam sis hostis iners, quam malus hospes eras! 
<ov. her.13.45>	Aut te Taenariae faciem culpasse maritae, / Aut illi vellem displicuisse tuam!
<ov. her.13.47>	Tu, qui pro rapta nimium, Menelae, laboras, / Ei mihi, quam multis flebilis ultor eris!
<ov. her.13.49>	Di, precor, a nobis omen removete sinistrum, / Et sua det Reduci vir meus arma Iovi!
<ov. her.13.51>	Sed timeo, quotiens subiit miserabile bellum; / More nivis lacrimae sole madentis eunt.
<ov. her.13.53>	Ilion et Tenedos Simoisque et Xanthus et Ide / Nomina sunt ipso paene timenda sono.
<ov. her.13.55>	Nec rapere ausurus, nisi se defendere posset, / Hospes erat; vires noverat ille suas.
<ov. her.13.57>	Venerat, ut fama est, multo spectabilis auro / Quique suo Phrygias corpore ferret opes,
<ov. her.13.59>	Classe virisque potens, per quae fera bella geruntur ---  / Et sequitur regni pars quotacumque sui?
<ov. her.13.61>	His ego te victam, consors Ledaea gemellis, / Suspicor; haec Danais posse nocere puto.
<ov. her.13.65>	Hectora, quisquis is est, si sum tibi cura, caveto; / Signatum memori pectore nomen habe!
<ov. her.13.67>	Hunc ubi vitaris, alios vitare memento / Et multos illic Hectoras esse puta;
<ov. her.13.69>	Et facito dicas, quotiens pugnare parabis: / 'Parcere me iussit Laodamia sibi.'
<ov. her.13.71>	Si cadere Argolico fas est sub milite Troiam, / Te quoque non ullum vulnus habente cadet.
<ov. her.13.73>	Pugnet et adversos tendat Menelaus in hostis; / Hostibus e mediis nupta petenda viro est. 
<ov. her.13.75>	Causa tua est dispar; tu tantum vivere pugna, / Inque pios dominae posse redire sinus.
<ov. her.13.77>	Parcite, Dardanidae, de tot, precor, hostibus uni,
<ov. her.13.80>	Ne meus ex illo corpore sanguis eat!
<ov. her.13.81>	Non est quem deceat nudo concurrere ferro, / Saevaque in oppositos pectora ferre viros;
<ov. her.13.83>	Fortius ille potest multo, quam pugnat, amare. / Bella gerant alii; Protesilaus amet!
<ov. her.13.85>	Nunc fateor --- volui revocare, animusque ferebat; / Substitit auspicii lingua timore mali.
<ov. her.13.87>	Cum foribus velles ad Troiam exire paternis, / Pes tuus offenso limine signa dedit.
<ov. her.13.89>	Ut vidi, ingemui, tacitoque in pectore dixi: / 'Signa reversuri sint, precor, ista viri!'
<ov. her.13.91>	Haec tibi nunc refero, ne sis animosus in armis; / Fac, meus in ventos hic timor omnis eat!
<ov. her.13.93>	Sors quoque nescio quem fato designat iniquo, / Qui primus Danaum Troada tangat humum.
<ov. her.13.95>	Infelix, quae prima virum lugebit ademptum! / Di faciant, ne tu strenuus esse velis!
<ov. her.13.97>	Inter mille rates tua sit millensima puppis, / Iamque fatigatas ultima verset aquas!
<ov. her.13.99>	Hoc quoque praemoneo: de nave novissimus exi; / Non est, quo properas, terra paterna tibi.
<ov. her.13.101>	Cum venies, remoque move veloque carinam / Inque tuo celerem litore siste gradum!
<ov. her.13.103>	Sive latet Phoebus seu terris altior exstat, / Tu mihi luce celer, tu mihi nocte veni, 
<ov. her.13.105>	Nocte tamen quam luce magis --- nox grata puellis / Quarum suppositus colla lacertus habet.
<ov. her.13.107>	Aucupor in lecto mendaces caelibe somnos; / Dum careo veris gaudia falsa iuvant.
<ov. her.13.109>	Sed tua cur nobis pallens occurrit imago? / Cur venit a labris multa querela tuis?
<ov. her.13.111>	Excutior somno simulacraque noctis adoro; / Nulla caret fumo Thessalis ara meo;
<ov. her.13.113>	Tura damus lacrimamque super, qua sparsa relucet, / Ut solet adfuso surgere flamma mero.
<ov. her.13.115>	Quando ego, te reducem cupidis amplexa lacertis, / Languida laetitia solvar ab ipsa mea?
<ov. her.13.117>	Quando erit, ut lecto mecum bene iunctus in uno / Militiae referas splendida facta tuae?
<ov. her.13.119>	Quae mihi dum referes, quamvis audire iuvabit, / Multa tamen capies oscula, multa dabis.
<ov. her.13.121>	Semper in his apte narrantia verba resistunt; / Promptior est dulci lingua referre mora.
<ov. her.13.123>	Sed cum Troia subit, subeunt ventique fretumque; / Spes bona sollicito victa timore cadit.
<ov. her.13.125>	Hoc quoque, quod venti prohibent exire carinas, / Me movet --- invitis ire paratis aquis.
<ov. her.13.127>	Quis velit in patriam vento prohibente reverti? / A patria pelago vela vetante datis!
<ov. her.13.129>	Ipse suam non praebet iter Neptunus ad urbem. / Quo ruitis? vestras quisque redite domos!
<ov. her.13.131>	Quo ruitis, Danai? ventos audite vetantis! / Non subiti casus, numinis ista mora est. 
<ov. her.13.133>	Quid petitur tanto nisi turpis adultera bello? / Dum licet, Inachiae vertite vela rates!
<ov. her.13.135>	Sed quid ago? revoco? revocaminis omen abesto, / Blandaque conpositas aura secundet aquas!
<ov. her.13.137>	Troasin invideo, quae si lacrimosa suorum / Funera conspicient, nec procul hostis erit,
<ov. her.13.139>	Ipsa suis manibus forti nova nupta marito / Inponet galeam Dardanaque arma dabit.
<ov. her.13.141>	Arma dabit, dumque arma dabit, simul oscula sumet ---  / Hoc genus officii dulce duobus erit --- 
<ov. her.13.143>	Producetque virum, dabit et mandata reverti / Et dicet: 'referas ista fac arma Iovi!'
<ov. her.13.145>	Ille ferens dominae mandata recentia secum / Pugnabit caute respicietque domum.
<ov. her.13.147>	Exuet haec reduci clipeum galeamque resolvet, / Excipietque suo corpora lassa sinu.
<ov. her.13.149>	Nos sumus incertae; nos anxius omnia cogit, / Quae possunt fieri, facta putare timor.
<ov. her.13.151>	Dum tamen arma geres diverso miles in orbe, / Quae referat vultus est mihi cera tuos;
<ov. her.13.153>	Illi blanditias, illi tibi debita verba / Dicimus, amplexus accipit illa meos.
<ov. her.13.155>	Crede mihi, plus est, quam quod videatur, imago; / Adde sonum cerae, Protesilaus erit.
<ov. her.13.157>	Hanc specto teneoque sinu pro coniuge vero, / Et, tamquam possit verba referre, queror. 
<ov. her.13.159>	Per reditus corpusque tuum, mea numina, iuro, / Perque pares animi coniugiique faces,
<ov. her.13.161>	Me tibi venturam comitem, quocumque vocaris, / Sive --- quod heu! timeo --- sive superstes eris.
<ov. her.13.165>	Ultima mandato claudetur epistula parvo: / Si tibi cura mei, sit tibi cura tui!
<ov. her.14.1>	Mittit Hypermestra de tot modo fratribus uni ---  / Cetera nuptarum crimine turba iacet.
<ov. her.14.3>	Clausa domo teneor gravibusque coercita vinclis; / Est mihi supplicii causa fuisse piam.
<ov. her.14.5>	Quod manus extimuit iugulo demittere ferrum, / Sum rea; laudarer, si scelus ausa forem.
<ov. her.14.7>	Esse ream praestat, quam sic placuisse parenti; / Non piget inmunes caedis habere manus.
<ov. her.14.9>	Me pater igne licet, quem non violavimus, urat, / Quaeque aderant sacris, tendat in ora faces;
<ov. her.14.11>	Aut illo iugulet, quem non bene tradidit ensem, / Ut, qua non cecidit vir nece, nupta cadam --- 
<ov. her.14.13>	Non tamen, ut dicant morientia 'paenitet!' ora, / Efficiet. non est, quam piget esse, pia.
<ov. her.14.15>	Paeniteat sceleris Danaum saevasque sorores; / Hic solet eventus facta nefanda sequi. 
<ov. her.14.17>	Cor pavet admonitu temeratae sanguine noctis, / Et subitus dextrae praepedit ossa tremor.
<ov. her.14.19>	Quam tu caede putes fungi potuisse mariti, / Scribere de facta non sibi caede timet!
<ov. her.14.21>	Sed tamen experiar. modo facta crepuscula terris; / Ultima pars lucis primaque noctis erat.
<ov. her.14.23>	Ducimur Inachides magni sub tecta Pelasgi, / Et socer armatas accipit ipse nurus.
<ov. her.14.25>	Undique conlucent praecinctae lampades auro; / Dantur in invitos inpia tura focos;
<ov. her.14.27>	Vulgus 'Hymen, Hymenaee!' vocant. fugit ille vocantis; / Ipsa Iovis coniunx cessit ab urbe sua!
<ov. her.14.29>	Ecce, mero dubii, comitum clamore frequentes, / Flore novo madidas inpediente comas,
<ov. her.14.31>	In thalamos laeti --- thalamos, sua busta! --- feruntur / Strataque corporibus funere digna premunt.
<ov. her.14.33>	Iamque cibo vinoque graves somnoque iacebant, / Securumque quies alta per Argos erat --- 
<ov. her.14.35>	Circum me gemitus morientum audire videbar; / Et tamen audibam, quodque verebar erat.
<ov. her.14.37>	Sanguis abit, mentemque calor corpusque relinquit, / Inque novo iacui frigida facta toro.
<ov. her.14.39>	Ut leni Zephyro graciles vibrantur aristae, / Frigida populeas ut quatit aura comas,
<ov. her.14.41>	Aut sic, aut etiam tremui magis. ipse iacebas, / Quemque tibi dederant vina, soporis eras. 
<ov. her.14.43>	Excussere metum violenti iussa parentis; / Erigor et capio tela tremente manu.
<ov. her.14.45>	Non ego falsa loquar: ter acutum sustulit ensem, / Ter male sublato reccidit ense manus.
<ov. her.14.47>	Admovi iugulo --- sine me tibi vera fateri! ---  / Admovi iugulo tela paterna tuo;
<ov. her.14.49>	Sed timor et pietas crudelibus obstitit ausis, / Castaque mandatum dextra refugit opus.
<ov. her.14.51>	Purpureos laniata sinus, laniata capillos / Exiguo dixi talia verba sono:
<ov. her.14.53>	'Saevus, Hypermestra, pater est tibi; iussa parentis / Effice; germanis sit comes iste suis!
<ov. her.14.55>	Femina sum et virgo, natura mitis et annis; / Non faciunt molles ad fera tela manus.
<ov. her.14.57>	Quin age, dumque iacet, fortis imitare sorores ---  / Credibile est caesos omnibus esse viros!
<ov. her.14.59>	Si manus haec aliquam posset committere caedem, / Morte foret dominae sanguinolenta suae.
<ov. her.14.61>	Hanc meruere necem patruelia regna tenendo; / Cum sene nos inopi turba vagamur inops.
<ov. her.14.63>	Finge viros meruisse mori --- quid fecimus ipsae? / Quo mihi commisso non licet esse piae?
<ov. her.14.65>	Quid mihi cum ferro? quo bellica tela puellae? / Aptior est digitis lana colusque meis.'
<ov. her.14.67>	Haec ego; dumque queror, lacrimae sua verba sequuntur / Deque meis oculis in tua membra cadunt.
<ov. her.14.69>	Dum petis amplexus sopitaque bracchia iactas, / Paene manus telo saucia facta tua est. 
<ov. her.14.71>	Iamque patrem famulosque patris lucemque timebam / Expulerunt somnos haec mea dicta tuos:
<ov. her.14.73>	'Surge age, Belide, de tot modo fratribus unus! / Nox tibi, ni properas, ista perennis erit!'
<ov. her.14.75>	Territus exsurgis; fugit omnis inertia somni; / Adspicis in timida fortia tela manu.
<ov. her.14.77>	Quaerenti causam 'dum nox sinit, effuge!' dixi. / Dum nox atra sinit, tu fugis, ipsa moror.
<ov. her.14.79>	Mane erat, et Danaus generos ex caede iacentis / Dinumerat. summae criminis unus abes.
<ov. her.14.81>	Fert male cognatae iacturam mortis in uno / Et queritur facti sanguinis esse parum.
<ov. her.14.83>	Abstrahor a patriis pedibus, raptamque capillis ---  / Haec meruit pietas praemia! --- carcer habet.
<ov. her.14.85>	Scilicet ex illo Iunonia permanet ira, / Cum bos ex homine est, ex bove facta dea.
<ov. her.14.87>	At satis est poenae teneram mugisse puellam / Nec, modo formosam, posse placere Iovi.
<ov. her.14.89>	Adstitit in ripa liquidi nova vacca parentis, / Cornuaque in patriis non sua vidit aquis,
<ov. her.14.91>	Conatoque queri mugitus edidit ore / Territaque est forma, territa voce sua.
<ov. her.14.93>	Quid furis, infelix? quid te miraris in umbra? / Quid numeras factos ad nova membra pedes?
<ov. her.14.95>	Illa Iovis magni paelex metuenda sorori / Fronde levas nimiam caespitibusque famem, 
<ov. her.14.97>	Fonte bibis spectasque tuam stupefacta figuram / Et, te ne feriant, quae geris, arma, times,
<ov. her.14.99>	Quaeque modo, ut posses etiam Iove digna videri, / Dives eras, nuda nuda recumbis humo.
<ov. her.14.101>	Per mare, per terras cognataque flumina curris; / Dat mare, dant amnes, dat tibi terra viam.
<ov. her.14.103>	Quae tibi causa fugae? quid tu freta longa pererras? / Non poteris vultus effugere ipsa tuos.
<ov. her.14.105>	Inachi, quo properas? eadem sequerisque fugisque; / Tu tibi dux comiti, tu comes ipsa duci.
<ov. her.14.107>	Per septem Nilus portus emissus in aequor / Exuit insana paelicis ora bove.
<ov. her.14.109>	Ultima quid refero, quorum mihi cana senectus / Auctor? dant anni, quod querar, ecce, mei.
<ov. her.14.111>	Bella pater patruusque gerunt; regnoque domoque / Pellimur; eiectos ultimus orbis habet.
<ov. her.14.115>	De fratrum populo pars exiguissima restat. / Quique dati leto, quaeque dedere, fleo;
<ov. her.14.117>	Nam mihi quot fratres, totidem periere sorores. / Accipiat lacrimas utraque turba meas!
<ov. her.14.119>	En, ego, quod vivis, poenae crucianda reservor; / Quid fiet sonti, cum rea laudis agar
<ov. her.14.121>	Et consanguineae quondam centensima turbae / Infelix uno fratre manente cadam?
<ov. her.14.123>	At tu, siqua piae, Lynceu, tibi cura sororis, / Quaeque tibi tribui munera, dignus habes, 
<ov. her.14.125>	Vel fer opem, vel dede neci defunctaque vita / Corpora furtivis insuper adde rogis,
<ov. her.14.127>	Et sepeli lacrimis perfusa fidelibus ossa, / Sculptaque sint titulo nostra sepulcra brevi:
<ov. her.14.129>	'Exul Hypermestra, pretium pietatis iniquum, / Quam mortem fratri depulit, ipsa tulit.'
<ov. her.14.131>	Scribere plura libet, sed pondere lapsa catenae / Est manus, et vires subtrahit ipse timor.
<ov. her.15.1>	Ecquid, ut adspecta est studiosae littera dextrae, / Protinus est oculis cognita nostra tuis --- 
<ov. her.15.3>	An, nisi legisses auctoris nomina Sapphus, / Hoc breve nescires unde movetur opus?
<ov. her.15.5>	Forsitan et quare mea sint alterna requiras / Carmina, cum lyricis sim magis apta modis.
<ov. her.15.7>	Flendus amor meus est --- elegiae flebile carmen; / Non facit ad lacrimas barbitos ulla meas.
<ov. her.15.9>	Uror, ut indomitis ignem exercentibus Euris / Fertilis accensis messibus ardet ager.
<ov. her.15.11>	Arva, Phaon, celebras diversa Typhoidos Aetnae; / Me calor Aetnaeo non minor igne tenet. 
<ov. her.15.13>	Nec mihi, dispositis quae iungam carmina nervis, / Proveniunt; vacuae carmina mentis opus!
<ov. her.15.15>	Nec me Pyrrhiades Methymniadesve puellae, / Nec me Lesbiadum cetera turba iuvant.
<ov. her.15.17>	Vilis Anactorie, vilis mihi candida Cydro; / Non oculis grata est Atthis, ut ante, meis,
<ov. her.15.19>	Atque aliae centum, quas hic sine crimine amavi; / Inprobe, multarum quod fuit, unus habes.
<ov. her.15.21>	Est in te facies, sunt apti lusibus anni ---  / O facies oculis insidiosa meis!
<ov. her.15.23>	Sume fidem et pharetram --- fies manifestus Apollo; / Accedant capiti cornua --- Bacchus eris!
<ov. her.15.25>	Et Phoebus Daphnen, et Cnosida Bacchus amavit, / Nec norat lyricos illa vel illa modos;
<ov. her.15.27>	At mihi Pegasides blandissima carmina dictant; / Iam canitur toto nomen in orbe meum.
<ov. her.15.29>	Nec plus Alcaeus, consors patriaeque lyraeque, / Laudis habet, quamvis grandius ille sonet.
<ov. her.15.31>	Si mihi difficilis formam natura negavit, / Ingenio formae damna repende meo.
<ov. her.15.33>	Sim brevis, at nomen, quod terras inpleat omnes, / Est mihi; mensuram nominis ipsa fero.
<ov. her.15.35>	Candida si non sum, placuit Cepheia Perseo / Andromede, patriae fusca colore suae.
<ov. her.15.37>	Et variis albae iunguntur saepe columbae, / Et niger a viridi turtur amatur ave.
<ov. her.15.39>	Si, nisi quae facie poterit te digna videri, / Nulla futura tua est, nulla futura tua est. 
<ov. her.15.41>	At mea cum legerem, sat iam formosa videbar; / Unam iurabas usque decere loqui.
<ov. her.15.43>	Cantabam, memini --- meminerunt omnia amantes ---  / Oscula cantanti tu mihi rapta dabas.
<ov. her.15.45>	Haec quoque laudabas, omnique a parte placebam ---  / Sed tum praecipue, cum fit amoris opus.
<ov. her.15.47>	Tunc te plus solito lascivia nostra iuvabat, / Crebraque mobilitas aptaque verba ioco,
<ov. her.15.49>	Et quod, ubi amborum fuerat confusa voluptas, / Plurimus in lasso corpore languor erat.
<ov. her.15.51>	Nunc tibi Sicelides veniunt nova praeda puellae. / Quid mihi cum Lesbo? Sicelis esse volo.
<ov. her.15.53>	O vos erronem tellure remittite vestra, / Nisiades matres Nisiadesque nurus,
<ov. her.15.55>	Nec vos decipiant blandae mendacia linguae! / Quae dicit vobis, dixerat ante mihi.
<ov. her.15.57>	Tu quoque, quae montes celebras, Erycina, Sicanos ---  / Nam tua sum --- vati consule, diva, tuae!
<ov. her.15.59>	An gravis inceptum peragit fortuna tenorem / Et manet in cursu semper acerba suo?
<ov. her.15.61>	Sex mihi natales ierant, cum lecta parentis / Ante diem lacrimas ossa bibere meas.
<ov. her.15.63>	Arsit iners frater meretricis captus amore / Mixtaque cum turpi damna pudore tulit;
<ov. her.15.65>	Factus inops agili peragit freta caerula remo, / Quasque male amisit, nunc male quaerit opes. 
<ov. her.15.67>	Me quoque, quod monui bene multa fideliter, odit; / Hoc mihi libertas, hoc pia lingua dedit.
<ov. her.15.69>	Et tamquam desint, quae me sine fine fatigent, / Accumulat curas filia parva meas.
<ov. her.15.71>	Ultima tu nostris accedis causa querelis. / Non agitur vento nostra carina suo.
<ov. her.15.73>	Ecce, iacent collo sparsi sine lege capilli, / Nec premit articulos lucida gemma meos;
<ov. her.15.75>	Veste tegor vili, nullum est in crinibus aurum, / Non Arabum noster dona capillus habet.
<ov. her.15.77>	Cui colar infelix, aut cui placuisse laborem? / Ille mei cultus unicus auctor abes.
<ov. her.15.79>	Molle meum levibusque cor est violabile telis, / Et semper causa est, cur ego semper amem --- 
<ov. her.15.81>	Sive ita nascenti legem dixere Sorores / Nec data sunt vitae fila severa meae,
<ov. her.15.83>	Sive abeunt studia in mores, artisque magistra / Ingenium nobis molle Thalia facit.
<ov. her.15.85>	Quid mirum, si me primae lanuginis aetas / Abstulit, atque anni quos vir amare potest?
<ov. her.15.87>	Hunc ne pro Cephalo raperes, Aurora, timebam ---  / Et faceres, sed te prima rapina tenet!
<ov. her.15.89>	Hunc si conspiciat quae conspicit omnia Phoebe, / Iussus erit somnos continuare Phaon;
<ov. her.15.91>	Hunc Venus in caelum curru vexisset eburno, / Sed videt et Marti posse placere suo.
<ov. her.15.93>	O nec adhuc iuvenis, nec iam puer, utilis aetas, / O decus atque aevi gloria magna tui,
<ov. her.15.95>	Huc ades inque sinus, formose, relabere nostros! / Non ut ames oro, verum ut amere sinas.
<ov. her.15.97>	Scribimus, et lacrimis oculi rorantur obortis; / Adspice, quam sit in hoc multa litura loco! 
<ov. her.15.99>	Si tam certus eras hinc ire, modestius isses, / Et modo dixisses 'Lesbi puella, vale!'
<ov. her.15.101>	Non tecum lacrimas, non oscula nostra tulisti; / Denique non timui, quod dolitura fui.
<ov. her.15.103>	Nil de te mecum est nisi tantum iniuria; nec tu, / Admoneat quod te, pignus, amantis, habes.
<ov. her.15.105>	Non mandata dedi, neque enim mandata dedissem / Ulla, nisi ut nolles inmemor esse mei.
<ov. her.15.107>	Per tibi --- qui numquam longe discedat! --- amorem, / Perque novem iuro, numina nostra, deas,
<ov. her.15.109>	Cum mihi nescio quis 'fugiunt tua gaudia' dixit, / Nec me flere diu, nec potuisse loqui!
<ov. her.15.111>	Et lacrimae deerant oculis et verba palato, / Adstrictum gelido frigore pectus erat.
<ov. her.15.113>	Postquam se dolor invenit, nec pectora plangi / Nec puduit scissis exululare comis,
<ov. her.15.115>	Non aliter, quam si nati pia mater adempti / Portet ad exstructos corpus inane rogos.
<ov. her.15.117>	Gaudet et e nostro crescit maerore Charaxus / Frater, et ante oculos itque reditque meos,
<ov. her.15.119>	Utque pudenda mei videatur causa doloris, / 'Quid dolet haec? certe filia vivit!' ait.
<ov. her.15.121>	Non veniunt in idem pudor atque amor. omne videbat / Vulgus; eram lacero pectus aperta sinu.
<ov. her.15.123>	Tu mihi cura, Phaon; te somnia nostra reducunt ---  / Somnia formoso candidiora die.
<ov. her.15.125>	Illic te invenio, quamvis regionibus absis; / Sed non longa satis gaudia somnus habet
<ov. her.15.127>	Saepe tuos nostra cervice onerare lacertos, / Saepe tuae videor supposuisse meos; 
<ov. her.15.129>	Oscula cognosco, quae tu committere lingua / Aptaque consueras accipere, apta dare.
<ov. her.15.131>	Blandior interdum verisque simillima verba / Eloquor, et vigilant sensibus ora meis.
<ov. her.15.133>	Ulteriora pudet narrare, sed omnia fiunt, / Et iuvat, et siccae non licet esse mihi.
<ov. her.15.135>	At cum se Titan ostendit et omnia secum, / Tam cito me somnos destituisse queror;
<ov. her.15.137>	Antra nemusque peto, tamquam nemus antraque prosint ---  / Conscia deliciis illa fuere meis.
<ov. her.15.139>	Illuc mentis inops, ut quam furialis Enyo / Attigit, in collo crine iacente feror.
<ov. her.15.141>	Antra vident oculi scabro pendentia tofo, / Quae mihi Mygdonii marmoris instar erant;
<ov. her.15.143>	Invenio silvam, quae saepe cubilia nobis / Praebuit et multa texit opaca coma --- 
<ov. her.15.145>	Sed non invenio dominum silvaeque meumque. / Vile solum locus est; dos erat ille loci.
<ov. her.15.147>	Cognovi pressas noti mihi caespitis herbas; / De nostro curvum pondere gramen erat.
<ov. her.15.149>	Incubui tetigique locum, qua parte fuisti; / Grata prius lacrimas conbibit herba meas.
<ov. her.15.151>	Quin etiam rami positis lugere videntur / Frondibus, et nullae dulce queruntur aves;
<ov. her.15.153>	Sola virum non ulta pie maestissima mater / Concinit Ismarium Daulias ales Ityn.
<ov. her.15.155>	Ales Ityn, Sappho desertos cantat amores ---  / Hactenus; ut media cetera nocte silent.
<ov. her.15.157>	Est nitidus vitroque magis perlucidus omni / Fons sacer --- hunc multi numen habere putant ---  
<ov. her.15.159>	Quem supra ramos expandit aquatica lotos, / Una nemus; tenero caespite terra viret.
<ov. her.15.161>	Hic ego cum lassos posuissem flebilis artus, / Constitit ante oculos Naias una meos.
<ov. her.15.163>	Constitit et dixit: 'quoniam non ignibus aequis / Ureris, Ambracia est terra petenda tibi.
<ov. her.15.165>	Phoebus ab excelso, quantum patet, adspicit aequor ---  / Actiacum populi Leucadiumque vocant.
<ov. her.15.167>	Hinc se Deucalion Pyrrhae succensus amore / Misit, et inlaeso corpore pressit aquas.
<ov. her.15.169>	Nec mora, versus amor fugit lentissima mersi / Pectora, Deucalion igne levatus erat.
<ov. her.15.171>	Hanc legem locus ille tenet. pete protinus altam / Leucada nec saxo desiluisse time!'
<ov. her.15.173>	Ut monuit, cum voce abiit; ego territa surgo, / Nec lacrimas oculi continuere mei.
<ov. her.15.175>	Ibimus, o nymphe, monstrataque saxa petemus; / Sit procul insano victus amore timor!
<ov. her.15.177>	Quidquid erit, melius quam nunc erit! aura, subito / Et mea non magnum corpora pondus habe!
<ov. her.15.179>	Tu quoque, mollis Amor, pennas suppone cadenti, / Ne sim Leucadiae mortua crimen aquae!
<ov. her.15.181>	Inde chelyn Phoebo, communia munera, ponam, / Et sub ea versus unus et alter erunt:
<ov. her.15.183>	Grata lyram posui tibi, Phoebe, poetria Sappho: / Convenit illa mihi, convenit illa tibi.
<ov. her.15.185>	Cur tamen Actiacas miseram me mittis ad oras, / Cum profugum possis ipse referre pedem?
<ov. her.15.187>	Tu mihi Leucadia potes esse salubrior unda; / Et forma et meritis tu mihi Phoebus eris.
<ov. her.15.189>	An potes, o scopulis undaque ferocior omni, / Si moriar, titulum mortis habere meae?
<ov. her.15.191>	Ah quanto melius iungi mea pectora tecum / Quam poterant saxis praecipitanda dari!
<ov. her.15.193>	Haec sunt illa, Phaon, quae tu laudare solebas, / Visaque sunt totiens ingeniosa tibi.
<ov. her.15.195>	Nunc vellem facunda forem! dolor artibus obstat, / Ingeniumque meis substitit omne malis.
<ov. her.15.197>	Non mihi respondent veteres in carmina vires; / Plectra dolore iacent muta, dolore lyra.
<ov. her.15.199>	Lesbides aequoreae, nupturaque nuptaque proles, / Lesbides, Aeolia nomina dicta lyra,
<ov. her.15.201>	Lesbides, infamem quae me fecistis amatae, / Desinite ad citharas turba venire mea!
<ov. her.15.203>	Abstulit omne Phaon, quod vobis ante placebat, / Me miseram, dixi quam modo paene 'meus!'
<ov. her.15.205>	Efficite ut redeat; vates quoque vestra redibit. / Ingenio vires ille dat, ille rapit.
<ov. her.15.207>	Ecquid ago precibus, pectusve agreste movetur? / An riget, et Zephyri verba caduca ferunt?
<ov. her.15.209>	Qui mea verba ferunt, vellem tua vela referrent; / Hoc te, si saperes, lente, decebat opus.
<ov. her.15.211>	Sive redis, puppique tuae votiva parantur / Munera, quid laceras pectora nostra mora? 
<ov. her.15.213>	Solve ratem! Venus orta mari mare praestat amanti. / Aura dabit cursum; tu modo solve ratem!
<ov. her.15.215>	Ipse gubernabit residens in puppe Cupido; / Ipse dabit tenera vela legetque manu.
<ov. her.15.217>	Sive iuvat longe fugisse Pelasgida Sappho ---  / Non tamen invenies, cur ego digna fugi --- 
<ov. her.15.219>	Hoc saltem miserae crudelis epistula dicat, / Ut mihi Leucadiae fata petantur aquae!
<ov. her.16.1>	Hanc tibi Priamides mitto, Ledaea, salutem, / Quae tribui sola te mihi dante potest.
<ov. her.16.3>	Eloquar, an flammae non est opus indice notae, / Et plus quam vellem iam meus extat amor?
<ov. her.16.5>	Ille quidem lateat malim, dum tempora dentur / Laetitiae mixtos non habitura metus,
<ov. her.16.7>	Sed male dissimulo; quis enim celaverit ignem, / Lumine qui semper proditur ipse suo?
<ov. her.16.9>	Si tamen expectas, vocem quoque rebus ut addam ---  / Uror! habes animi nuntia verba mei. 
<ov. her.16.11>	Parce, precor, fasso, nec vultu cetera duro / Perlege, sed formae conveniente tuae.
<ov. her.16.13>	Iamdudum gratum est, quod epistula nostra recepta / Spem facit, hoc recipi me quoque posse modo.
<ov. her.16.15>	Quae rata sit, nec te frustra promiserit, opto, / Hoc mihi quae suasit, mater Amoris, iter;
<ov. her.16.17>	Namque ego divino monitu --- ne nescia pecces ---  / Advehor, et coepto non leve numen adest.
<ov. her.16.19>	Praemia magna quidem, sed non indebita, posco; / Pollicita est thalamo te Cytherea meo.
<ov. her.16.21>	Hac duce Sigeo dubias a litore feci / Longa Phereclea per freta puppe vias.
<ov. her.16.23>	Illa dedit faciles auras ventosque secundos ---  / In mare nimirum ius habet orta mari.
<ov. her.16.25>	Perstet et ut pelagi, sic pectoris adiuvet aestum; / Deferat in portus et mea vota suos.
<ov. her.16.27>	Attulimus flammas, non hic invenimus, illas. / Hae mihi tam longae causa fuere viae,
<ov. her.16.29>	Nam neque tristis hiemps neque nos huc appulit error; / Taenaris est classi terra petita meae.
<ov. her.16.31>	Nec me crede fretum merces portante carina / Findere --- quas habeo, di tueantur opes!
<ov. her.16.33>	Nec venio Graias veluti spectator ad urbes ---  / Oppida sunt regni divitiora mei.
<ov. her.16.35>	Te peto, quam pepigit lecto Venus aurea nostro; / Te prius optavi, quam mihi nota fores. 
<ov. her.16.37>	Ante tuos animo vidi quam lumine vultus; / Prima tulit vulnus nuntia fama tui.
<ov. her.16.39>	Nec tamen est mirum, si sic cum polleat arcus, / Missilibus telis eminus ictus amo.
<ov. her.16.41>	Sic placuit fatis; quae ne convellere temptes, / Accipe cum vera dicta relata fide.
<ov. her.16.43>	Matris adhuc utero partu remorante tenebar; / Iam gravidus iusto pondere venter erat.
<ov. her.16.45>	Illa sibi ingentem visa est sub imagine somni / Flammiferam pleno reddere ventre facem.
<ov. her.16.47>	Territa consurgit metuendaque noctis opacae / Visa seni Priamo; vatibus ille refert.
<ov. her.16.49>	Arsurum Paridis vates canit Ilion igni ---  / Pectoris, ut nunc est, fax fuit illa mei!
<ov. her.16.51>	Forma vigorque animi, quamvis de plebe videbar, / Indicium tectae nobilitatis erat.
<ov. her.16.53>	Est locus in mediis nemorosae vallibus Idae / Devius et piceis ilicibusque frequens,
<ov. her.16.55>	Qui nec ovis placidae nec amantis saxa capellae / Nec patulo tardae carpitur ore bovis.
<ov. her.16.57>	Hinc ego Dardaniae muros excelsaque tecta / Et freta prospiciens arbore nixus eram --- 
<ov. her.16.59>	Ecce! pedum pulsu visa est mihi terra moveri ---  / Vera loquar veri vix habitura fidem ---  
<ov. her.16.61>	Constitit ante oculos actus velocibus alis / Atlantis magni Pleionesque nepos --- 
<ov. her.16.63>	Fas vidisse fuit, fas sit mihi visa referre! ---  / Inque dei digitis aurea virga fuit;
<ov. her.16.65>	Tresque simul divae, Venus et cum Pallade Iuno, / Graminibus teneros inposuere pedes.
<ov. her.16.67>	Obstipui, gelidusque comas erexerat horror, / Cum mihi 'pone metum!' nuntius ales ait,
<ov. her.16.69>	'Arbiter es formae; certamina siste dearum; / Vincere quae forma digna sit una duas!'
<ov. her.16.71>	Neve recusarem, verbis Iovis imperat et se / Protinus aetheria tollit in astra via.
<ov. her.16.73>	Mens mea convaluit, subitoque audacia venit, / Nec timui vultu quamque notare meo.
<ov. her.16.75>	Vincere erant omnes dignae iudexque querebar / Non omnes causam posse tenere suam.
<ov. her.16.77>	Sed tamen ex illis iam tunc magis una placebat, / Hanc esse ut scires, unde movetur amor.
<ov. her.16.79>	Tantaque vincendi cura est; ingentibus ardent / Iudicium donis sollicitare meum.
<ov. her.16.81>	Regna Iovis coniunx, virtutem filia iactat; / Ipse potens dubito fortis an esse velim.
<ov. her.16.83>	Dulce Venus risit; 'nec te, Pari, munera tangant / Utraque suspensi plena timoris!' ait;
<ov. her.16.85>	'Nos dabimus, quod ames, et pulchrae filia Ledae / Ibit in amplexus pulchrior illa tuos!'
<ov. her.16.87>	Dixit, et ex aequo donis formaque probatis / Victorem caelo rettulit illa pedem. 
<ov. her.16.89>	Interea --- credo versis ad prospera fatis ---  / Regius adgnoscor per rata signa puer.
<ov. her.16.91>	Laeta domus nato post tempora longa recepto est, / Addit et ad festos hunc quoque Troia diem.
<ov. her.16.93>	Utque ego te cupio, sic me cupiere puellae; / Multarum votum sola tenere potes!
<ov. her.16.95>	Nec tantum regum natae petiere ducumque, / Sed nymphis etiam curaque amorque fui.
<ov. her.16.97>	Quam super Oenones faciem mirarer? in orbe / Nec Priamo est a te dignior ulla nurus.
<ov. her.16.99>	Sed mihi cunctarum subeunt fastidia, postquam / Coniugii spes est, Tyndari, facta tui.
<ov. her.16.101>	Te vigilans oculis, animo te nocte videbam, / Lumina cum placido victa sopore iacent.
<ov. her.16.103>	Quid facies praesens, quae nondum visa placebas? / Ardebam, quamvis hic procul ignis erat,
<ov. her.16.105>	Nec potui debere mihi spem longius istam, / Caerulea peterem quin mea vota via.
<ov. her.16.107>	Troica caeduntur Phrygia pineta securi / Quaeque erat aequoreis utilis arbor aquis;
<ov. her.16.109>	Ardua proceris spoliantur Gargara silvis, / Innumerasque mihi longa dat Ida trabes.
<ov. her.16.111>	Fundatura citas flectuntur robora naves, / Texitur et costis panda carina suis.
<ov. her.16.113>	Addimus antennas et vela sequentia malo; / Accipit et pictos puppis adunca deos;
<ov. her.16.115>	Qua tamen ipse vehor, comitata Cupidine parvo / Sponsor coniugii stat dea picta tui. 
<ov. her.16.117>	Inposita est factae postquam manus ultima classi, / Protinus Aegaeis ire lubebat aquis --- 
<ov. her.16.119>	At pater et genetrix inhibent mea vota rogando / Propositumque pia voce morantur iter;
<ov. her.16.121>	Et soror, effusis ut erat, Cassandra, capillis, / Cum vellent nostrae iam dare vela rates,
<ov. her.16.123>	'Quo ruis?' exclamat, 'referes incendia tecum! / Quanta per has nescis flamma petatur aquas!'
<ov. her.16.125>	Vera fuit vates; dictos invenimus ignes, / Et ferus in molli pectore flagrat amor!
<ov. her.16.127>	Portubus egredior, ventisque ferentibus usus / Applicor in terras, Oebali nympha, tuas.
<ov. her.16.129>	Excipit hospitio vir me tuus --- hoc quoque factum / Non sine consilio numinibusque deum!
<ov. her.16.131>	Ille quidem ostendit, quidquid Lacedaemone tota / Ostendi dignum conspicuumque fuit;
<ov. her.16.133>	Sed mihi laudatam cupienti cernere formam / Lumina nil aliud quo caperentur erat.
<ov. her.16.135>	Ut vidi, obstipui praecordiaque intima sensi / Attonitus curis intumuisse novis.
<ov. her.16.137>	His similes vultus, quantum reminiscor, habebat / Venit in arbitrium cum Cytherea meum.
<ov. her.16.139>	Si tu venisses pariter certamen in illud, / In dubio Veneris palma futura fuit!
<ov. her.16.141>	Magna quidem de te rumor praeconia fecit, / Nullaque de facie nescia terra tua est;
<ov. her.16.143>	Nec tibi par usquam Phrygia nec solis ab ortu / Inter formosas altera nomen habet!
<ov. her.16.145>	Crede sed hoc nobis! --- minor est tua gloria vero, / Famaque de forma paene maligna tua est; 
<ov. her.16.147>	Plus hic invenio, quam quod promiserat illa, / Et tua materia gloria victa sua est.
<ov. her.16.149>	Ergo arsit merito, qui noverat omnia, Theseus, / Et visa es tanto digna rapina viro,
<ov. her.16.151>	More tuae gentis nitida dum nuda palaestra / Ludis et es nudis femina mixta viris.
<ov. her.16.153>	Quod rapuit, laudo; miror, quod reddidit umquam. / Tam bona constanter praeda tenenda fuit.
<ov. her.16.155>	Ante recessisset caput hoc cervice cruenta, / Quam tu de thalamis abstraherere meis.
<ov. her.16.157>	Tene manus umquam nostrae dimittere vellent? / Tene meo paterer vivus abire sinu?
<ov. her.16.159>	Si reddenda fores, aliquid tamen ante tulissem, / Nec Venus ex toto nostra fuisset iners.
<ov. her.16.161>	Vel mihi virginitas esset libata, vel illud / Quod poterat salva virginitate rapi.
<ov. her.16.163>	Da modo te, quae sit Paridis constantia, nosces; / Flamma rogi flammas finiet una meas.
<ov. her.16.165>	Praeposui regnis ego te, quae maxima quondam / Pollicita est nobis nupta sororque Iovis;
<ov. her.16.167>	Dumque tuo possem circumdare bracchia collo, / Contempta est virtus Pallade dante mihi.
<ov. her.16.169>	Nec piget, aut umquam stulte legisse videbor; / Permanet in voto mens mea firma suo.
<ov. her.16.171>	Spem modo ne nostram fieri patiare caducam, / Deprecor, o tanto digna labore peti! 
<ov. her.16.173>	Non ego coniugium generosae degener opto, / Nec mea, crede mihi, turpiter uxor eris.
<ov. her.16.175>	Pliada, si quaeres, in nostra gente Iovemque / Invenies, medios ut taceamus avos;
<ov. her.16.177>	Regna parens Asiae, qua nulla beatior ora est, / Finibus inmensis vix obeunda, tenet.
<ov. her.16.179>	Innumeras urbes atque aurea tecta videbis, / Quaeque suos dicas templa decere deos.
<ov. her.16.181>	Ilion adspicies firmataque turribus altis / Moenia, Phoebeae structa canore lyrae.
<ov. her.16.183>	Quid tibi de turba narrem numeroque virorum? / Vix populum tellus sustinet illa suum.
<ov. her.16.185>	Occurrent denso tibi Troades agmine matres, / Nec capient Phrygias atria nostra nurus.
<ov. her.16.187>	O quotiens dices: 'quam pauper Achaia nostra est!' / Una domus quaevis urbis habebit opes.
<ov. her.16.189>	Nec mihi fas fuerit Sparten contemnere vestram; / In qua tu nata es, terra beata mihi est.
<ov. her.16.191>	Parca sed est Sparte, tu cultu divite digna; / Ad talem formam non facit iste locus.
<ov. her.16.193>	Hanc faciem largis sine fine paratibus uti / Deliciisque decet luxuriare novis.
<ov. her.16.195>	Cum videas cultus nostra de gente virorum, / Qualem Dardanias credis habere nurus?
<ov. her.16.197>	Da modo te facilem, nec dedignare maritum, / Rure Therapnaeo nata puella, Phrygem.
<ov. her.16.199>	Phryx erat et nostro genitus de sanguine, qui nunc / Cum dis potando nectare miscet aquas. 
<ov. her.16.201>	Phryx erat Aurorae coniunx, tamen abstulit illum / Extremum noctis quae dea finit iter.
<ov. her.16.203>	Phryx etiam Anchises, volucrum cui mater Amorum / Gaudet in Idaeis concubuisse iugis.
<ov. her.16.205>	Nec, puto, conlatis forma Menelaus et annis / Iudice te nobis anteferendus erit.
<ov. her.16.207>	Non dabimus certe socerum tibi clara fugantem / Lumina, qui trepidos a dape vertat equos;
<ov. her.16.209>	Nec Priamo pater est soceri de caede cruentus / Et qui Myrtoas crimine signat aquas;
<ov. her.16.211>	Nec proavo Stygia nostro captantur in unda / Poma, nec in mediis quaeritur umor aquis.
<ov. her.16.213>	Quid tamen hoc refert, si te tenet ortus ab illis, / Cogitur huic domui Iuppiter esse socer?
<ov. her.16.215>	Heu facinus! totis indignus noctibus ille / Te tenet, amplexu perfruiturque tuo;
<ov. her.16.217>	At mihi conspiceris posita vix denique mensa, / Multaque quae laedant hoc quoque tempus habet.
<ov. her.16.219>	Hostibus eveniant convivia talia nostris, / Experior posito qualia saepe mero!
<ov. her.16.221>	Paenitet hospitii, cum me spectante lacertos / Inponit collo rusticus iste tuo.
<ov. her.16.223>	Rumpor et invidia --- quid enim non omnia narrem? ---  / Membra superiecta cum tua veste fovet.
<ov. her.16.225>	Oscula cum vero coram non dura daretis, / Ante oculos posui pocula sumpta meos;
<ov. her.16.227>	Lumina demitto cum te tenet artius ille, / Crescit et invito lentus in ore cibus. 
<ov. her.16.229>	Saepe dedi gemitus; et te --- lasciva! --- notavi / In gemitu risum non tenuisse meo.
<ov. her.16.231>	Saepe mero volui flammam compescere, at illa / Crevit, et ebrietas ignis in igne fuit,
<ov. her.16.233>	Multaque ne videam, versa cervice recumbo; / Sed revocas oculos protinus ipsa meos.
<ov. her.16.235>	Quid faciam, dubito; dolor est meus illa videre, / Sed dolor a facie maior abesse tua.
<ov. her.16.237>	Qua licet et possum, luctor celare furorem; / Sed tamen apparet dissimulatus amor.
<ov. her.16.239>	Nec tibi verba damus; sentis mea vulnera, sentis! / Atque utinam soli sint ea nota tibi!
<ov. her.16.241>	A, quotiens lacrimis venientibus ora reflexi, / Ne causam fletus quaereret ille mei!
<ov. her.16.243>	A, quotiens aliquem narravi potus amorem, / Ad vulnus referens singula verba meum,
<ov. her.16.245>	Indiciumque mei ficto sub nomine feci! / Ille ego, si nescis, verus amator eram.
<ov. her.16.247>	Quin etiam, ut possem verbis petulantius uti, / Non semel ebrietas est simulata mihi.
<ov. her.16.249>	Prodita sunt, memini, tunica tua pectora laxa / Atque oculis aditum nuda dedere meis --- 
<ov. her.16.251>	Pectora vel puris nivibus vel lacte tuamve / Complexo matrem candidiora Iove.
<ov. her.16.253>	Dum stupeo visis --- nam pocula forte tenebam ---  / Tortilis a digitis excidit ansa meis.
<ov. her.16.255>	Oscula si natae dederas, ego protinus illa / Hermiones tenero laetus ab ore tuli. 
<ov. her.16.257>	Et modo cantabam veteres resupinus amores, / Et modo per nutum signa tegenda dabam.
<ov. her.16.259>	Et comitum primas, Clymenen Aethramque, tuarum / Ausus sum blandis nuper adire sonis,
<ov. her.16.261>	Quae mihi non aliud, quam formidare, locutae / Orantis medias deseruere preces.
<ov. her.16.263>	Di facerent, pretium magni certaminis esses, / Teque suo posset victor habere toro! --- 
<ov. her.16.265>	Ut tulit Hippomenes Schoeneida praemia cursus, / Venit ut in Phrygios Hippodamia sinus,
<ov. her.16.267>	Ut ferus Alcides Acheloia cornua fregit, / Dum petit amplexus, Deianira, tuos.
<ov. her.16.269>	Nostra per has leges audacia fortiter isset, / Teque mei scires esse laboris opus.
<ov. her.16.271>	Nunc mihi nil superest nisi te, formosa, precari, / Amplectique tuos, si patiare, pedes.
<ov. her.16.273>	O decus, o praesens geminorum gloria fratrum, / O Iove digna viro, ni Iove nata fores,
<ov. her.16.275>	Aut ego Sigeos repetam te coniuge portus, / Aut hic Taenaria contegar exul humo!
<ov. her.16.277>	Non mea sunt summa leviter destricta sagitta / Pectora; descendit vulnus ad ossa meum!
<ov. her.16.279>	Hoc mihi --- nam repeto --- fore, ut a caeleste sagitta / Figar, erat verax vaticinata soror.
<ov. her.16.281>	Parce datum fatis, Helene, contemnere amorem ---  / Sic habeas faciles in tua vota deos!
<ov. her.16.283>	Multa quidem subeunt; sed coram ut plura loquamur, / Excipe me lecto nocte silente tuo. 
<ov. her.16.285>	An pudet et metuis Venerem temerare maritam / Castaque legitimi fallere iura tori?
<ov. her.16.287>	A, nimium simplex Helene, ne rustica dicam, / Hanc faciem culpa posse carere putas?
<ov. her.16.289>	Aut faciem mutes aut sis non dura, necesse est; / Lis est cum forma magna pudicitiae.
<ov. her.16.291>	Iuppiter his gaudet, gaudet Venus aurea furtis; / Haec tibi nempe patrem furta dedere Iovem.
<ov. her.16.293>	Vix fieri, si sunt vires in semine morum, / Et Iovis et Ledae filia casta potest.
<ov. her.16.295>	Casta tamen tum sis, cum te mea Troia tenebit, / Et tua sim, quaeso, crimina solus ego.
<ov. her.16.297>	Nunc ea peccemus quae corriget hora iugalis, / Si modo promisit non mihi vana Venus!
<ov. her.16.299>	Ipse tibi hoc suadet rebus, non voce, maritus, / Neve sui furtis hospitis obstet, abest.
<ov. her.16.301>	Non habuit tempus, quo Cresia regna videret, / Aptius --- o mira calliditate virum!
<ov. her.16.303>	'Res, et ut Idaei mando tibi,' dixit iturus, / 'Curam pro nobis hospitis, uxor, agas.'
<ov. her.16.305>	Neclegis absentis, testor, mandata mariti! / Cura tibi non est hospitis ulla tui.
<ov. her.16.307>	Huncine tu speras, hominem sine pectore, dotes / Posse satis formae, Tyndari, nosse tuae?
<ov. her.16.309>	Falleris --- ignorat; nec, si bona magna putaret, / Quae tenet, externo crederet illa viro.
<ov. her.16.311>	Ut te nec mea vox nec te meus incitet ardor, / Cogimur ipsius commoditate frui --- 
<ov. her.16.313>	Aut erimus stulti, sic ut superemus et ipsum, / Si tam securum tempus abibit iners. 
<ov. her.16.315>	Paene suis ad te manibus deducit amantem; / Utere mandantis simplicitate viri!
<ov. her.16.317>	Sola iaces viduo tam longa nocte cubili; / In viduo iaceo solus et ipse toro.
<ov. her.16.319>	Te mihi meque tibi communia gaudia iungant; / Candidior medio nox erit illa die.
<ov. her.16.321>	Tunc ego iurabo quaevis tibi numina meque / Adstringam verbis in sacra vestra meis;
<ov. her.16.323>	Tunc ego, si non est fallax fiducia nostri, / Efficiam praesens, ut mea regna petas.
<ov. her.16.325>	Si pudet et metuis ne me videare secuta, / Ipse reus sine te criminis huius ero;
<ov. her.16.327>	Nam sequar Aegidae factum fratrumque tuorum. / Exemplo tangi non propiore potes.
<ov. her.16.329>	Te rapuit Theseus, geminas Leucippidas illi; / Quartus in exemplis adnumerabor ego.
<ov. her.16.331>	Troica classis adest armis instructa virisque; / Iam facient celeres remus et aura vias.
<ov. her.16.333>	Ibis Dardanias ingens regina per urbes, / Teque novam credet vulgus adesse deam,
<ov. her.16.335>	Quaque feres gressus, adolebunt cinnama flammae, / Caesaque sanguineam victima planget humum.
<ov. her.16.337>	Dona pater fratresque et cum genetrice sorores / Iliadesque omnes totaque Troia dabit.
<ov. her.16.339>	Ei mihi! pars a me vix dicitur ulla futuri. / Plura feres, quam quae littera nostra refert.
<ov. her.16.341>	Nec tu rapta time, ne nos fera bella sequantur, / Concitet et vires Graecia magna suas. 
<ov. her.16.343>	Tot prius abductis ecqua est repetita per arma? / Crede mihi, vanos res habet ista metus.
<ov. her.16.345>	Nomine ceperunt Aquilonis Erechthida Thraces, / Et tuta a bello Bistonis ora fuit;
<ov. her.16.347>	Phasida puppe nova vexit Pagasaeus Iason, / Laesa neque est Colcha Thessala terra manu.
<ov. her.16.349>	Te quoque qui rapuit, rapuit Minoida Theseus; / Nulla tamen Minos Cretas ad arma vocat.
<ov. her.16.351>	Terror in his ipso maior solet esse periclo, / Quaeque timere licet, pertimuisse pudet.
<ov. her.16.353>	Finge tamen, si vis, ingens consurgere bellum ---  / Et mihi sunt vires, et mea tela nocent.
<ov. her.16.355>	Nec minor est Asiae quam vestrae copia terrae; / Illa viris dives, dives abundat equis.
<ov. her.16.357>	Nec plus Atrides animi Menelaus habebit / Quam Paris aut armis anteferendus erit.
<ov. her.16.359>	Paene puer caesis abducta armenta recepi, / Hostibus et causam nominis inde tuli;
<ov. her.16.361>	Paene puer iuvenes vario certamine vici, / In quibus Ilioneus Deiphobusque fuit;
<ov. her.16.363>	Neve putes, non me nisi comminus esse timendum, / Figitur in iusso nostra sagitta loco.
<ov. her.16.365>	Num potes haec illi primae dare facta iuventae? / Instruere Atriden num potes arte mea?
<ov. her.16.367>	Omnia si dederis, numquid dabis Hectora fratrem? / Unus is innumeri militis instar erit!
<ov. her.16.369>	Quid valeam nescis, et te mea robora fallunt; / Ignoras, cui sis nupta futura viro. 
<ov. her.16.371>	Aut igitur nullo belli repetere tumultu, / Aut cedent Marti Dorica castra meo.
<ov. her.16.373>	Nec tamen indigner pro tanta sumere ferrum / Coniuge. certamen praemia magna movent.
<ov. her.16.375>	Tu quoque, si de te totus contenderit orbis, / Nomen ab aeterna posteritate feres
<ov. her.16.377>	Spe modo non timida dis hinc egressa secundis; / Exige cum plena munera pacta fide.
<ov. her.17.1>	Nunc oculos tua cum violarit epistula nostros, / Non rescribendi gloria visa levis.
<ov. her.17.3>	Ausus es hospitii temeratis advena sacris / Legitimam nuptae sollicitare fidem!
<ov. her.17.5>	Scilicet idcirco ventosa per aequora vectum / Excepit portu Taenaris ora suo,
<ov. her.17.7>	Nec tibi, diversa quamvis e gente venires, / Oppositas habuit regia nostra fores,
<ov. her.17.9>	Esset ut officii merces iniuria tanti! / Qui sic intrabas, hospes an hostis eras?
<ov. her.17.11>	Nec dubito, quin haec, cum sit tam iusta, vocetur / Rustica iudicio nostra querela tuo.
<ov. her.17.13>	Rustica sim sane, dum non oblita pudoris, / Dumque tenor vitae sit sine labe meae.
<ov. her.17.15>	Si non est ficto tristis mihi vultus in ore, / Nec sedeo duris torva superciliis,
<ov. her.17.17>	Fama tamen clara est, et adhuc sine crimine vixi, / Et laudem de me nullus adulter habet. 
<ov. her.17.19>	Quo magis admiror, quae sit fiducia coepti, / Spemque tori dederit quae tibi causa mei.
<ov. her.17.21>	An, quia vim nobis Neptunius attulit heros, / Rapta semel videor bis quoque digna rapi?
<ov. her.17.23>	Crimen erat nostrum, si delenita fuissem; / Cum sim rapta, meum quid nisi nolle fuit?
<ov. her.17.25>	Non tamen e facto fructum tulit ille petitum; / Excepto redii passa timore nihil.
<ov. her.17.27>	Oscula luctanti tantummodo pauca protervus / Abstulit; ulterius nil habet ille mei.
<ov. her.17.29>	Quae tua nequitia est, non his contenta fuisset ---  / Di melius! similis non fuit ille tui.
<ov. her.17.31>	Reddidit intactam, minuitque modestia crimen, / Et iuvenem facti paenituisse patet;
<ov. her.17.33>	Thesea paenituit, Paris ut succederet illi, / Ne quando nomen non sit in ore meum?
<ov. her.17.35>	Nec tamen irascor --- quis enim succenset amanti? ---  / Si modo, quem praefers, non simulatur amor.
<ov. her.17.37>	Hoc quoque enim dubito --- non quod fiducia desit, / Aut mea sit facies non bene nota mihi;
<ov. her.17.39>	Sed quia credulitas damno solet esse puellis, / Verbaque dicuntur vestra carere fide.
<ov. her.17.41>	At peccant aliae, matronaque rara pudica est. / Quis prohibet raris nomen inesse meum?
<ov. her.17.43>	Nam mea quod visa est tibi mater idonea, cuius / Exemplo flecti me quoque posse putes,
<ov. her.17.45>	Matris in admisso falsa sub imagine lusae / Error inest; pluma tectus adulter erat.
<ov. her.17.47>	Nil ego, si peccem, possum nescisse, nec ullus / Error qui facti crimen obumbret erit. 
<ov. her.17.49>	Illa bene erravit vitiumque auctore redemit. / Felix in culpa quo Iove dicar ego?
<ov. her.17.51>	Sed genus et proavos et regia nomina iactas. / Clara satis domus haec nobilitate sua est.
<ov. her.17.53>	Iuppiter ut soceri proavus taceatur et omne / Tantalidae Pelopis Tyndareique decus,
<ov. her.17.55>	Dat mihi Leda Iovem cygno decepta parentem, / Quae falsam gremio credula fovit avem.
<ov. her.17.57>	I nunc et Phrygiae late primordia gentis / Cumque suo Priamum Laumedonte refer!
<ov. her.17.59>	Quos ego suspicio; sed qui tibi gloria magna est / Quintus, is a nostro nomine primus erit.
<ov. her.17.61>	Sceptra tuae quamvis rear esse potentia terrae, / Non tamen haec illis esse minora puto.
<ov. her.17.63>	Si iam divitiis locus hic numeroque virorum / Vincitur, at certe barbara terra tua est.
<ov. her.17.65>	Munera tanta quidem promittit epistula dives / Ut possint ipsas illa movere deas;
<ov. her.17.67>	Sed si iam vellem fines transire pudoris, / Tu melior culpae causa futurus eras.
<ov. her.17.69>	Aut ego perpetuo famam sine labe tenebo, / Aut ego te potius quam tua dona sequar;
<ov. her.17.71>	Utque ea non sperno, sic acceptissima semper / Munera sunt, auctor quae pretiosa facit.
<ov. her.17.73>	Plus multo est, quod amas, quod sum tibi causa laboris, / Quod per tam longas spes tua venit aquas. 
<ov. her.17.75>	Illa quoque, adposita quae nunc facis, inprobe, mensa, / Quamvis experiar dissimulare, noto --- 
<ov. her.17.77>	Cum modo me spectas oculis, lascive, protervis, / Quos vix instantes lumina nostra ferunt,
<ov. her.17.79>	Et modo suspiras, modo pocula proxima nobis / Sumis, quaque bibi, tu quoque parte bibis.
<ov. her.17.81>	A, quotiens digitis, quotiens ego tecta notavi / Signa supercilio paene loquente dari!
<ov. her.17.83>	Et saepe extimui ne vir meus illa videret, / Non satis occultis erubuique notis!
<ov. her.17.85>	Saepe vel exiguo vel nullo murmure dixi: / 'Nil pudet hunc.' nec vox haec mea falsa fuit.
<ov. her.17.87>	Orbe quoque in mensae legi sub nomine nostro, / Quod deducta mero littera fecit, amo.
<ov. her.17.89>	Credere me tamen hoc oculo renuente negavi ---  / Ei mihi, iam didici sic ego posse loqui!
<ov. her.17.91>	His ego blanditiis, si peccatura fuissem, / Flecterer; his poterant pectora nostra capi.
<ov. her.17.93>	Est quoque, confiteor, facies tibi rara, potestque / Velle sub amplexus ire puella tuos;
<ov. her.17.95>	Altera vel potius felix sine crimine fiat, / Quam cadat externo noster amore pudor.
<ov. her.17.97>	Disce modo exemplo formosis posse carere; / Est virtus placitis abstinuisse bonis.
<ov. her.17.99>	Quam multos credis iuvenes optare quod optas, / Qui sapiant? oculos an Paris unus habes?
<ov. her.17.101>	Non tu plus cernis, sed plus temerarius audes: / Nec tibi plus cordis, sed nimis oris, adest. 
<ov. her.17.103>	Tunc ego te vellem celeri venisse carina, / Cum mea virginitas mille petita procis;
<ov. her.17.105>	Si te vidissem, primus de mille fuisses. / Iudicio veniam vir dabit ipse meo.
<ov. her.17.107>	Ad possessa venis praeceptaque gaudia, serus; / Spes tua lenta fuit; quod petis, alter habet.
<ov. her.17.109>	Ut tamen optarim fieri tua Troica coniunx, / Invitam sic me nec Menelaus habet.
<ov. her.17.111>	Desine molle, precor, verbis convellere pectus, / Neve mihi, quam te dicis amare, noce;
<ov. her.17.113>	Sed sine quam tribuit sortem fortuna tueri, / Nec spolium nostri turpe pudoris ave!
<ov. her.17.115>	At Venus hoc pacta est, et in altae vallibus Idae / Tres tibi se nudas exhibuere deae,
<ov. her.17.117>	Unaque cum regnum, belli daret altera laudem, / 'Tyndaridis coniunx,' tertia dixit, 'eris!'
<ov. her.17.119>	Credere vix equidem caelestia corpora possum / Arbitrio formam supposuisse tuo,
<ov. her.17.121>	Utque sit hoc verum, certe pars altera ficta est, / Iudicii pretium qua data dicor ego.
<ov. her.17.123>	Non est tanta mihi fiducia corporis, ut me / Maxima teste dea dona fuisse putem.
<ov. her.17.125>	Contenta est oculis hominum mea forma probari; / Laudatrix Venus est invidiosa mihi.
<ov. her.17.127>	Sed nihil infirmo; faveo quoque laudibus istis ---  / Nam, mens, vox quare, quod cupit esse, neget?
<ov. her.17.129>	Nec tu succense, nimium mihi creditus aegre; / Tarda solet magnis rebus inesse fides. 
<ov. her.17.131>	Prima mea est igitur Veneri placuisse voluptas; / Proxima, me visam praemia summa tibi,
<ov. her.17.133>	Nec te Palladios nec te Iunonis honores / Auditis Helenae praeposuisse bonis.
<ov. her.17.135>	Ergo ego sum virtus, ego sum tibi nobile regnum! / Ferrea sim, si non hoc ego pectus amem.
<ov. her.17.137>	Ferrea, crede mihi, non sum; sed amare repugno / Illum, quem fieri vix puto posse meum.
<ov. her.17.139>	Quid bibulum curvo proscindere litus aratro, / Spemque sequi coner quam locus ipse negat?
<ov. her.17.141>	Sum rudis ad Veneris furtum, nullaque fidelem ---  / Di mihi sunt testes --- lusimus arte virum.
<ov. her.17.143>	Nunc quoque, quod tacito mando mea verba libello, / Fungitur officio littera nostra novo.
<ov. her.17.145>	Felices, quibus usus adest! ego nescia rerum / Difficilem culpae suspicor esse viam.
<ov. her.17.147>	Ipse malo metus est; iam nunc confundor, et omnes / In nostris oculos vultibus esse reor.
<ov. her.17.149>	Nec reor hoc falso; sensi mala murmura vulgi, / Et quasdam voces rettulit Aethra mihi.
<ov. her.17.151>	At tu dissimula, nisi si desistere mavis! / Sed cur desistas? dissimulare potes.
<ov. her.17.153>	Lude, sed occulte! maior, non maxima, nobis / Est data libertas, quod Menelaus abest.
<ov. her.17.155>	Ille quidem procul est, ita re cogente, profectus; / Magna fuit subitae iustaque causa viae --- 
<ov. her.17.157>	Aut mihi sic visum est. ego, cum dubitaret an iret, / 'Quam primum,' dixi, 'fac rediturus eas!'
<ov. her.17.159>	Omine laetatus dedit oscula, 'res' que 'domusque / Et tibi sit curae Troicus hospes,' ait. 
<ov. her.17.161>	Vix tenui risum, quem dum conpescere luctor, / Nil illi potui dicere praeter 'erit.'
<ov. her.17.163>	Vela quidem Creten ventis dedit ille secundis; / Sed tu non ideo cuncta licere puta!
<ov. her.17.165>	Sic meus hinc vir abest ut me custodiat absens ---  / An nescis longas regibus esse manus?
<ov. her.17.167>	Forma quoque est oneri; nam quo constantius ore / Laudamur vestro, iustius ille timet.
<ov. her.17.169>	Quae iuvat, ut nunc est, eadem mihi gloria damno est, / Et melius famae verba dedisse fuit.
<ov. her.17.171>	Nec, quod abest hic me tecum, mirare, relicta; / Moribus et vitae credidit ille meae.
<ov. her.17.173>	De facie metuit, vitae confidit, et illum / Securum probitas, forma timere facit.
<ov. her.17.175>	Tempora ne pereant ultro data praecipis, utque / Simplicis utamur commoditate viri.
<ov. her.17.177>	Et libet et timeo, nec adhuc exacta voluntas / Est satis; in dubio pectora nostra labant.
<ov. her.17.179>	Et vir abest nobis, et tu sine coniuge dormis, / Inque vicem tua me, te mea forma capit;
<ov. her.17.181>	Et longae noctes, et iam sermone coimus, / Et tu, me miseram! blandus, et una domus.
<ov. her.17.183>	Et peream, si non invitant omnia culpam; / Nescio quo tardor sed tamen ipsa metu!
<ov. her.17.185>	Quod male persuades, utinam bene cogere posses! / Vi mea rusticitas excutienda fuit. 
<ov. her.17.187>	Utilis interdum est ipsis iniuria passis. / Sic certe felix esse coacta forem.
<ov. her.17.189>	Dum novus est, potius coepto pugnemus amori! / Flamma recens parva sparsa residit aqua.
<ov. her.17.191>	Certus in hospitibus non est amor; errat, ut ipsi, / Cumque nihil speres firmius esse, fugit.
<ov. her.17.193>	Hypsipyle testis, testis Minoia virgo est, / In non exhibitis utraque lusa toris.
<ov. her.17.195>	Tu quoque dilectam multos, infide, per annos / Diceris Oenonen destituisse tuam.
<ov. her.17.197>	Nec tamen ipse negas; et nobis omnia de te / Quaerere, si nescis, maxima cura fuit.
<ov. her.17.199>	Adde, quod, ut cupias constans in amore manere, / Non potes. expediunt iam tua vela Phryges;
<ov. her.17.201>	Dum loqueris mecum, dum nox sperata paratur, / Qui ferat in patriam, iam tibi ventus erit.
<ov. her.17.203>	Cursibus in mediis novitatis plena relinques / Gaudia; cum ventis noster abibit amor.
<ov. her.17.205>	An sequar, ut suades, laudataque Pergama visam / Pronurus et magni Laumedontis ero?
<ov. her.17.207>	Non ita contemno volucris praeconia famae, / Ut probris terras inpleat illa meis.
<ov. her.17.209>	Quid de me poterit Sparte, quid Achaia tota, / Quid gentes Asiae, quid tua Troia loqui?
<ov. her.17.211>	Quid Priamus de me, Priami quid sentiet uxor, / Totque tui fratres Dardanidesque nurus?
<ov. her.17.213>	Tu quoque, qui poteris fore me sperare fidelem, / Et non exemplis anxius esse tuis? 
<ov. her.17.215>	Quicumque Iliacos intraverit advena portus, / Is tibi solliciti causa timoris erit.
<ov. her.17.217>	Ipse mihi quotiens iratus 'adultera!' dices, / Oblitus nostro crimen inesse tuum!
<ov. her.17.219>	Delicti fies idem reprehensor et auctor. / Terra, precor, vultus obruat ante meos!
<ov. her.17.221>	At fruar Iliacis opibus cultuque beato, / Donaque promissis uberiora feram;
<ov. her.17.223>	Purpura nempe mihi pretiosaque texta dabuntur, / Congestoque auri pondere dives ero!
<ov. her.17.225>	Da veniam fassae --- non sunt tua munera tanti; / Nescio quo tellus me tenet ista modo.
<ov. her.17.227>	Quis mihi, si laedar, Phrygiis succurret in oris? / Unde petam fratres, unde parentis opem?
<ov. her.17.229>	Omnia Medeae fallax promisit Iason ---  / Pulsa est Aesonia num minus illa domo?
<ov. her.17.231>	Non erat Aeetes, ad quem despecta rediret, / Non Idyia parens Chalciopeve soror.
<ov. her.17.233>	Tale nihil timeo --- sed nec Medea timebat! / Fallitur augurio spes bona saepe suo.
<ov. her.17.235>	Omnibus invenies, quae nunc iactantur in alto, / Navibus a portu lene fuisse fretum.
<ov. her.17.237>	Fax quoque me terret, quam se peperisse cruentam / Ante diem partus est tua visa parens;
<ov. her.17.239>	Et vatum timeo monitus, quos igne Pelasgo / Ilion arsurum praemonuisse ferunt.
<ov. her.17.241>	Utque favet Cytherea tibi, quia vicit habetque / Parta per arbitrium bina tropaea tuum,
<ov. her.17.243>	Sic illas vereor, quae, si tua gloria vera est, / Iudice te causam non tenuere duae; 
<ov. her.17.245>	Nec dubito, quin, te si prosequar, arma parentur. / Ibit per gladios, ei mihi! noster amor.
<ov. her.17.247>	An fera Centauris indicere bella coegit / Atracis Haemonios Hippodamia viros --- 
<ov. her.17.249>	Tu fore tam iusta lentum Menelaon in ira / Et geminos fratres Tyndareumque putas?
<ov. her.17.251>	Quod bene te iactes et fortia facta loquaris, / A verbis facies dissidet ista tuis.
<ov. her.17.253>	Apta magis Veneri, quam sunt tua corpora Marti. / Bella gerant fortes, tu, Pari, semper ama!
<ov. her.17.255>	Hectora, quem laudas, pro te pugnare iubeto; / Militia est operis altera digna tuis.
<ov. her.17.257>	His ego, si saperem pauloque audacior essem, / Uterer; utetur, siqua puella sapit --- 
<ov. her.17.259>	Aut ego deposito sapiam fortasse pudore / Et dabo cunctatas tempore victa manus.
<ov. her.17.261>	Quod petis, ut furtim praesentes ista loquamur, / Scimus, quid captes conloquiumque voces;
<ov. her.17.263>	Sed nimium properas, et adhuc tua messis in herba est. / Et mora sit voto forsan amica tuo.
<ov. her.17.265>	Hactenus; arcanum furtivae conscia mentis / Littera iam lasso pollice sistat opus.
<ov. her.17.267>	Cetera per socias Clymenen Aethramque loquamur, / Quae mihi sunt comites consiliumque duae. 
<ov. her.18.1>	Mittit Abydenus, quam mallet ferre, salutem, / Si cadat unda maris, Sesti puella, tibi.
<ov. her.18.3>	Si mihi di faciles, si sunt in amore secundi, / Invitis oculis haec mea verba leges.
<ov. her.18.5>	Sed non sunt faciles; nam cur mea vota morantur / Currere me nota nec patiuntur aqua?
<ov. her.18.7>	Ipsa vides caelum pice nigrius et freta ventis / Turbida perque cavas vix adeunda rates.
<ov. her.18.9>	Unus, et hic audax, a quo tibi littera nostra / Redditur, e portu navita movit iter;
<ov. her.18.11>	Adscensurus eram, nisi quod, cum vincula prorae / Solveret, in speculis omnis Abydos erat.
<ov. her.18.13>	Non poteram celare meos, velut ante, parentes, / Quemque tegi volumus, non latuisset amor.
<ov. her.18.15>	Protinus haec scribens, 'felix, i, littera!' dixi, / 'Iam tibi formosam porriget illa manum.
<ov. her.18.17>	Forsitan admotis etiam tangere labellis, / Rumpere dum niveo vincula dente volet.'
<ov. her.18.19>	Talibus exiguo dictis mihi murmure verbis, / Cetera cum charta dextra locuta mea est.
<ov. her.18.21>	At quanto mallem, quam scriberet, illa nataret, / Meque per adsuetas sedula ferret aquas!
<ov. her.18.23>	Aptior illa quidem placido dare verbera ponto; / Est tamen et sensus apta ministra mei. 
<ov. her.18.25>	Septima nox agitur, spatium mihi longius anno, / Sollicitum raucis ut mare fervet aquis.
<ov. her.18.27>	His ego si vidi mulcentem pectora somnum / Noctibus, insani sit mora longa freti!
<ov. her.18.29>	Rupe sedens aliqua specto tua litora tristis / Et, quo non possum corpore, mente feror.
<ov. her.18.31>	Lumina quin etiam summa vigilantia turre / Aut videt aut acies nostra videre putat.
<ov. her.18.33>	Ter mihi deposita est in sicca vestis harena; / Ter grave temptavi carpere nudus iter --- 
<ov. her.18.35>	Obstitit inceptis tumidum iuvenalibus aequor, / Mersit et adversis ora natantis aquis.
<ov. her.18.37>	At tu, de rapidis inmansuetissime ventis, / Quid mecum certa proelia mente geris?
<ov. her.18.39>	In me, si nescis, Borea, non aequora, saevis! / Quid faceres, esset ni tibi notus amor?
<ov. her.18.41>	Tam gelidus quod sis, num te tamen, inprobe, quondam / Ignibus Actaeis incaluisse negas?
<ov. her.18.43>	Gaudia rapturo siquis tibi claudere vellet / Aerios aditus, quo paterere modo?
<ov. her.18.45>	Parce, precor, facilemque move moderatius auram ---  / Imperet Hippotades sic tibi triste nihil!
<ov. her.18.47>	Vana peto; precibusque meis obmurmurat ipse / Quasque quatit, nulla parte coercet aquas.
<ov. her.18.49>	Nunc daret audaces utinam mihi Daedalus alas ---  / Icarium quamvis hinc prope litus abest!
<ov. her.18.51>	Quidquid erit, patiar, liceat modo corpus in auras / Tollere, quod dubia saepe pependit aqua. 
<ov. her.18.53>	Interea, dum cuncta negant ventique fretumque, / Mente agito furti tempora prima mei.
<ov. her.18.55>	Nox erat incipiens --- namque est meminisse voluptas ---  / Cum foribus patriis egrediebar amans.
<ov. her.18.57>	Nec mora, deposito pariter cum veste timore / Iactabam liquido bracchia lenta mari.
<ov. her.18.59>	Luna fere tremulum praebebat lumen eunti / Ut comes in nostras officiosa vias.
<ov. her.18.61>	Hanc ego suspiciens, 'faveas, dea candida,' dixi, / 'Et subeant animo Latmia saxa tuo!
<ov. her.18.63>	Non sinit Endymion te pectoris esse severi. / Flecte, precor, vultus ad mea furta tuos!
<ov. her.18.65>	Tu dea mortalem caelo delapsa petebas; / Vera loqui liceat! --- quam sequor ipsa dea est.
<ov. her.18.67>	Neu referam mores caelesti pectore dignos, / Forma nisi in veras non cadit illa deas.
<ov. her.18.69>	A Veneris facie non est prior ulla tuaque; / Neve meis credas vocibus, ipsa vide!
<ov. her.18.71>	Quantum, cum fulges radiis argentea puris, / Concedunt flammis sidera cuncta tuis,
<ov. her.18.73>	Tanto formosis formosior omnibus illa est. / Si dubitas, caecum, Cynthia, lumen habes.'
<ov. her.18.75>	Haec ego, vel certe non his diversa, locutus / Per mihi cedentes sponte ferebar aquas.
<ov. her.18.77>	Unda repercussae radiabat imagine lunae, / Et nitor in tacita nocte diurnus erat;
<ov. her.18.79>	Nullaque vox usquam, nullum veniebat ad aures / Praeter dimotae corpore murmur aquae.
<ov. her.18.81>	Alcyones solae, memores Ceycis amati, / Nescio quid visae sunt mihi dulce queri. 
<ov. her.18.83>	Iamque fatigatis umero sub utroque lacertis / Fortiter in summas erigor altus aquas.
<ov. her.18.85>	Ut procul aspexi lumen, 'meus ignis in illo est: / Illa meum,' dixi, 'litora lumen habent!'
<ov. her.18.87>	Et subito lassis vires rediere lacertis, / Visaque, quam fuerat, mollior unda mihi.
<ov. her.18.89>	Frigora ne possim gelidi sentire profundi, / Qui calet in cupido pectore, praestat amor.
<ov. her.18.91>	Quo magis accedo propioraque litora fiunt, / Quoque minus restat, plus libet ire mihi.
<ov. her.18.93>	Cum vero possum cerni quoque, protinus addis / Spectatrix animos, ut valeamque facis.
<ov. her.18.95>	Nunc etiam nando dominae placuisse laboro, / Atque oculis iacto bracchia nostra tuis.
<ov. her.18.97>	Te tua vix prohibet nutrix descendere in altum ---  / Hoc quoque enim vidi, nec mihi verba dabam.
<ov. her.18.99>	Nec tamen effecit, quamvis retinebat euntem, / Ne fieret prima pes tuus udus aqua.
<ov. her.18.101>	Excipis amplexu feliciaque oscula iungis ---  / Oscula, di magni, trans mare digna peti! --- 
<ov. her.18.103>	Eque tuis demptos umeris mihi tradis amictus, / Et madidam siccas aequoris imbre comam.
<ov. her.18.105>	Cetera nox et nos et turris conscia novit, / Quodque mihi lumen per vada monstrat iter.
<ov. her.18.107>	Non magis illius numerari gaudia noctis / Hellespontiaci quam maris alga potest;
<ov. her.18.109>	Quo brevius spatium nobis ad furta dabatur, / Hoc magis est cautum, ne foret illud iners.
<ov. her.18.111>	Iamque fugatura Tithoni coniuge noctem / Praevius Aurorae Lucifer ortus erat; 
<ov. her.18.113>	Oscula congerimus properata sine ordine raptim / Et querimur parvas noctibus esse moras.
<ov. her.18.115>	Atque ita cunctatus monitu nutricis amaro / Frigida deserta litora turre peto.
<ov. her.18.117>	Digredimur flentes, repetoque ego virginis aequor / Respiciens dominam, dum licet, usque meam.
<ov. her.18.119>	Siqua fides vero est, veniens hinc esse natator, / Cum redeo, videor naufragus esse mihi.
<ov. her.18.121>	Hoc quoque, si credes: ad te via prona videtur; / A te cum redeo, clivus inertis aquae.
<ov. her.18.123>	Invitus repeto patriam --- quis credere possit? / Invitus certe nunc moror urbe mea.
<ov. her.18.125>	Ei mihi! cur animis iuncti secernimur undis, / Unaque mens, tellus non habet una duos?
<ov. her.18.127>	Vel tua me Sestos, vel te mea sumat Abydos; / Tam tua terra mihi, quam tibi nostra placet.
<ov. her.18.129>	Cur ego confundor, quotiens confunditur aequor? / Cur mihi, causa levis, ventus obesse potest?
<ov. her.18.131>	Iam nostros curvi norunt delphines amores, / Ignotum nec me piscibus esse reor.
<ov. her.18.133>	Iam patet attritus solitarum limes aquarum, / Non aliter multa quam via pressa rota.
<ov. her.18.135>	Quod mihi non esset nisi sic iter, ante querebar; / At nunc per ventos hoc quoque deesse queror.
<ov. her.18.137>	Fluctibus inmodicis Athamantidos aequora canent, / Vixque manet portu tuta carina suo;
<ov. her.18.139>	Hoc mare, cum primum de virgine nomina mersa, / Quae tenet, est nanctum, tale fuisse puto.
<ov. her.18.141>	Est satis amissa locus hic infamis ab Helle, / Utque mihi parcat, nomine crimen habet. 
<ov. her.18.143>	Invideo Phrixo, quem per freta tristia tutum / Aurea lanigero vellere vexit ovis;
<ov. her.18.145>	Nec tamen officium pecoris navisve requiro, / Dummodo, quas findam corpore, dentur aquae.
<ov. her.18.147>	Parte egeo nulla; fiat modo copia nandi, / Idem navigium, navita, vector ero!
<ov. her.18.149>	Nec sequor aut Helicen, aut, qua Tyros utitur, Arcton; / Publica non curat sidera noster amor.
<ov. her.18.151>	Andromedan alius spectet claramque Coronam, / Quaeque micat gelido Parrhasis Ursa polo;
<ov. her.18.153>	At mihi, quod Perseus et cum Iove Liber amarunt, / Indicium dubiae non placet esse viae.
<ov. her.18.155>	Est aliud lumen, multo mihi certius istis, / Non errat tenebris quo duce noster amor;
<ov. her.18.157>	Hoc ego dum spectem, Colchos et in ultima Ponti, / Quaque viam fecit Thessala pinus, eam,
<ov. her.18.159>	Et iuvenem possim superare Palaemona nando / Morsaque quem subito reddidit herba deum.
<ov. her.18.161>	Saepe per adsiduos languent mea bracchia motus, / Vixque per inmensas fessa trahuntur aquas.
<ov. her.18.163>	His ego cum dixi: 'pretium non vile laboris, / Iam dominae vobis colla tenenda dabo,'
<ov. her.18.165>	Protinus illa valent, atque ad sua praemia tendunt, / Ut celer Eleo carcere missus equus.
<ov. her.18.167>	Ipse meos igitur servo, quibus uror, amores / Teque, magis caelo digna puella, sequor.
<ov. her.18.169>	Digna quidem caelo es --- sed adhuc tellure morare, / Aut dic, ad superos et mihi qua sit iter! 
<ov. her.18.171>	Hic es, et exigue misero contingis amanti, / Cumque mea fiunt turbida mente freta.
<ov. her.18.173>	Quid mihi, quod lato non separor aequore, prodest? / Num minus haec nobis tam brevis obstat aqua?
<ov. her.18.175>	An malim, dubito, toto procul orbe remotus / Cum domina longe spem quoque habere meam.
<ov. her.18.177>	Quo propius nunc es, flamma propiore calesco, / Et res non semper, spes mihi semper adest.
<ov. her.18.179>	Paene manu quod amo, tanta est vicinia, tango; / Saepe sed, heu, lacrimas hoc mihi 'paene' movet!
<ov. her.18.181>	Velle quid est aliud fugientia prendere poma / Spemque suo refugi fluminis ore sequi?
<ov. her.18.183>	Ergo ego te numquam, nisi cum volet unda, tenebo, / Et me felicem nulla videbit hiemps,
<ov. her.18.185>	Cumque minus firmum nil sit quam ventus et unda, / In ventis et aqua spes mea semper erit?
<ov. her.18.187>	Aestus adhuc tamen est. quid, cum mihi laeserit aequor / Plias et Arctophylax Oleniumque pecus?
<ov. her.18.189>	Aut ego non novi, quam sim temerarius, aut me / In freta non cautus tum quoque mittet amor;
<ov. her.18.191>	Neve putes id me, quod abest, promittere, tempus, / Pignora polliciti non tibi tarda dabo.
<ov. her.18.193>	Sit tumidum paucis etiamnunc noctibus aequor, / Ire per invitas experiemur aquas;
<ov. her.18.195>	Aut mihi continget felix audacia salvo, / Aut mors solliciti finis amoris erit!
<ov. her.18.197>	Optabo tamen ut partis expellar in illas, / Et teneant portus naufraga membra tuos;
<ov. her.18.199>	Flebis enim tactuque meum dignabere corpus / Et 'mortis,' dices, 'huic ego causa fui!' 
<ov. her.18.201>	Scilicet interitus offenderis omine nostri, / Litteraque invisa est hac mea parte tibi.
<ov. her.18.203>	Desino --- parce queri! sed uti mare finiat iram, / Accedant, quaeso, fac tua vota meis.
<ov. her.18.205>	Pace brevi nobis opus est, dum transferor isto; / Cum tua contigero litora, perstet hiemps!
<ov. her.18.207>	Istic est aptum nostrae navale carinae, / Et melius nulla stat mea puppis aqua.
<ov. her.18.209>	Illic me claudat Boreas, ubi dulce morari est! / Tunc piger ad nandum, tunc ego cautus ero,
<ov. her.18.211>	Nec faciam surdis convicia fluctibus ulla, / Triste nataturo nec querar esse fretum.
<ov. her.18.213>	Me pariter venti teneant tenerique lacerti, / Per causas istic inpediarque duas!
<ov. her.18.215>	Cum patietur hiemps, remis ego corporis utar; / Lumen in adspectu tu modo semper habe!
<ov. her.18.217>	Interea pro me pernoctet epistula tecum, / Quam precor ut minima prosequar ipse mora!
<ov. her.19.1>	Quam mihi misisti verbis, Leandre, salutem / Ut possim missam rebus habere, veni!
<ov. her.19.3>	Longa mora est nobis omnis, quae gaudia differt. / Da veniam fassae; non patienter amo!
<ov. her.19.5>	Urimur igne pari, sed sum tibi viribus inpar: / Fortius ingenium suspicor esse viris.
<ov. her.19.7>	Ut corpus, teneris ita mens infirma puellis ---  / Deficiam, parvi temporis adde moram! 
<ov. her.19.9>	Vos modo venando, modo rus geniale colendo / Ponitis in varia tempora longa mora.
<ov. her.19.11>	Aut fora vos retinent aut unctae dona palaestrae, / Flectitis aut freno colla sequacis equi;
<ov. her.19.13>	Nunc volucrem laqueo, nunc piscem ducitis hamo; / Diluitur posito serior hora mero.
<ov. her.19.15>	His mihi summotae, vel si minus acriter urar, / Quod faciam, superest praeter amare nihil.
<ov. her.19.17>	Quod superest facio, teque, o mea sola voluptas, / Plus quoque, quam reddi quod mihi possit, amo!
<ov. her.19.19>	Aut ego cum cana de te nutrice susurro, / Quaeque tuum, miror, causa moretur iter;
<ov. her.19.21>	Aut mare prospiciens odioso concita vento / Corripio verbis aequora paene tuis;
<ov. her.19.23>	Aut, ubi saevitiae paulum gravis unda remisit, / Posse quidem, sed te nolle venire, queror;
<ov. her.19.25>	Dumque queror lacrimae per amantia lumina manant, / Pollice quas tremulo conscia siccat anus.
<ov. her.19.27>	Saepe tui specto si sint in litore passus, / Inpositas tamquam servet harena notas;
<ov. her.19.29>	Utque rogem de te et scribam tibi, siquis Abydo / Venerit, aut, quaero, siquis Abydon eat.
<ov. her.19.31>	Quid referam, quotiens dem vestibus oscula, quas tu / Hellespontiaca ponis iturus aqua?
<ov. her.19.33>	Sic ubi lux acta est et noctis amicior hora / Exhibuit pulso sidera clara die,
<ov. her.19.35>	Protinus in summo vigilantia lumina tecto / Ponimus, adsuetae signa notamque viae, 
<ov. her.19.37>	Tortaque versato ducentes stamina fuso / Feminea tardas fallimus arte moras.
<ov. her.19.39>	Quid loquar interea tam longo tempore, quaeris? / Nil nisi Leandri nomen in ore meo est.
<ov. her.19.41>	'Iamne putas exisse domo mea gaudia, nutrix, / An vigilant omnes, et timet ille suos?
<ov. her.19.43>	Iamne suas umeris illum deponere vestes, / Pallade iam pingui tinguere membra putas?'
<ov. her.19.45>	Adnuit illa fere; non nostra quod oscula curet, / Sed movet obrepens somnus anile caput.
<ov. her.19.47>	Postque morae minimum 'iam certe navigat,' inquam, / 'Lentaque dimotis bracchia iactat aquis.'
<ov. her.19.49>	Paucaque cum tacta perfeci stamina terra, / An medio possis, quaerimus, esse freto.
<ov. her.19.51>	Et modo prospicimus, timida modo voce precamur, / Ut tibi det faciles utilis aura vias;
<ov. her.19.53>	Auribus incertas voces captamus, et omnem / Adventus strepitum credimus esse tui.
<ov. her.19.55>	Sic ubi deceptae pars est mihi maxima noctis / Acta, subit furtim lumina fessa sopor.
<ov. her.19.57>	Forsitan invitus mecum tamen, inprobe, dormis, / Et, quamquam non vis ipse venire, venis.
<ov. her.19.59>	Nam modo te videor prope iam spectare natantem, / Bracchia nunc umeris umida ferre meis,
<ov. her.19.61>	Nunc dare, quae soleo, madidis velamina membris, / Pectora nunc nostro iuncta fovere sinu
<ov. her.19.63>	Multaque praeterea linguae reticenda modestae, / Quae fecisse iuvat, facta referre pudet.
<ov. her.19.65>	Me miseram! brevis est haec et non vera voluptas; / Nam tu cum somno semper abire soles. 
<ov. her.19.67>	Firmius, o, cupidi tandem coeamus amantes, / Nec careant vera gaudia nostra fide!
<ov. her.19.69>	Cur ego tot viduas exegi frigida noctes? / Cur totiens a me, lente morator, abes?
<ov. her.19.71>	Est mare, confiteor, non nunc tractabile nanti; / Nocte sed hesterna lenior aura fuit.
<ov. her.19.73>	Cur ea praeterita est? cur non ventura timebas? / Tam bona cur periit, nec tibi rapta via est?
<ov. her.19.75>	Protinus ut similis detur tibi copia cursus, / Hoc melior certe, quo prior, illa fuit.
<ov. her.19.77>	At cito mutata est pacati forma profundi. / Tempore, cum properas, saepe minore venis.
<ov. her.19.79>	Hic, puto, deprensus nil, quod querereris, haberes, / Meque tibi amplexo nulla noceret hiemps.
<ov. her.19.81>	Certe ego tum ventos audirem laeta sonantis, / Et numquam placidas esse precarer aquas.
<ov. her.19.83>	Quid tamen evenit, cur sis metuentior undae / Contemptumque prius nunc vereare fretum?
<ov. her.19.85>	Nam memini, cum te saevum veniente minaxque / Non minus, aut multo non minus, aequor erat;
<ov. her.19.87>	Cum tibi clamabam: 'sic tu temerarius esto, / Ne miserae virtus sit tua flenda mihi!'
<ov. her.19.89>	Unde novus timor hic, quoque illa audacia fugit? / Magnus ubi est spretis ille natator aquis?
<ov. her.19.91>	Sis tamen hoc potius, quam quod prius esse solebas, / Et facias placidum per mare tutus iter --- 
<ov. her.19.93>	Dummodo sis idem, dum sic, ut scribis, amemur, / Flammaque non fiat frigidus illa cinis. 
<ov. her.19.95>	Non ego tam ventos timeo mea vota morantes, / Quam similis vento ne tuus erret amor,
<ov. her.19.97>	Ne non sim tanti, superentque pericula causam, / Et videar merces esse labore minor.
<ov. her.19.99>	Interdum metuo, patria ne laedar et inpar / Dicar Abydeno Thressa puella toro.
<ov. her.19.101>	Ferre tamen possum patientius omnia, quam si / Otia nescio qua paelice captus agis,
<ov. her.19.103>	In tua si veniunt alieni colla lacerti, / Fitque novus nostri finis amoris amor.
<ov. her.19.105>	A, potius peream, quam crimine vulnerer isto, / Fataque sint culpa nostra priora tua!
<ov. her.19.107>	Nec, quia venturi dederis mihi signa doloris, / Haec loquor aut fama sollicitata nova.
<ov. her.19.109>	Omnia sed vereor --- quis enim securus amavit? / Cogit et absentes plura timere locus.
<ov. her.19.111>	Felices illas, sua quas praesentia nosse / Crimina vera iubet, falsa timere vetat!
<ov. her.19.113>	Nos tam vana movet, quam facta iniuria fallit, / Incitat et morsus error uterque pares.
<ov. her.19.115>	O utinam venias, aut ut ventusve paterve / Causaque sit certe femina nulla morae!
<ov. her.19.117>	Quodsi quam sciero, moriar, mihi crede, dolendo; / Iamdudum pecca, si mea fata petis!
<ov. her.19.119>	Sed neque peccabis, frustraque ego terreor istis, / Quoque minus venias, invida pugnat hiemps.
<ov. her.19.121>	Me miseram! quanto planguntur litora fluctu, / Et latet obscura condita nube dies! 
<ov. her.19.123>	Forsitan ad pontum mater pia venerit Helles, / Mersaque roratis nata fleatur aquis --- 
<ov. her.19.125>	An mare ab inviso privignae nomine dictum / Vexat in aequoream versa noverca deam?
<ov. her.19.127>	Non favet, ut nunc est, teneris locus iste puellis; / Hac Helle periit, hac ego laedor aqua.
<ov. her.19.129>	At tibi flammarum memori, Neptune, tuarum / Nullus erat ventis inpediendus amor --- 
<ov. her.19.131>	Si neque Amymone nec, laudatissima forma, / Criminis est Tyro fabula vana tui,
<ov. her.19.133>	Lucidaque Alcyone Calyceque Hecataeone nata, / Et nondum nexis angue Medusa comis,
<ov. her.19.135>	Flavaque Laudice caeloque recepta Celaeno, / Et quarum memini nomina lecta mihi.
<ov. her.19.137>	Has certe pluresque canunt, Neptune, poetae / Molle latus lateri conposuisse tuo.
<ov. her.19.139>	Cur igitur, totiens vires expertus amoris, / Adsuetum nobis turbine claudis iter?
<ov. her.19.141>	Parce, ferox, latoque mari tua proelia misce! / Seducit terras haec brevis unda duas.
<ov. her.19.143>	Te decet aut magnas magnum iactare carinas, / Aut etiam totis classibus esse trucem;
<ov. her.19.145>	Turpe deo pelagi iuvenem terrere natantem, / Gloriaque est stagno quolibet ista minor.
<ov. her.19.147>	Nobilis ille quidem est et clarus origine, sed non / A tibi suspecto ducit Ulixe genus.
<ov. her.19.149>	Da veniam servaque duos! natat ille, sed isdem / Corpus Leandri, spes mea pendet aquis. 
<ov. her.19.151>	Sternuit en lumen! --- posito nam scribimus illo ---  / Sternuit et nobis prospera signa dedit.
<ov. her.19.153>	Ecce, merum nutrix faustos instillat in ignes, / 'Cras' que 'erimus plures,' inquit, et ipsa bibit.
<ov. her.19.155>	Effice nos plures, evicta per aequora lapsus, / O penitus toto corde recepte mihi!
<ov. her.19.157>	In tua castra redi, socii desertor amoris; / Ponuntur medio cur mea membra toro?
<ov. her.19.159>	Quod timeas, non est! auso Venus ipsa favebit, / Sternet et aequoreas aequore nata vias.
<ov. her.19.161>	Ire libet medias ipsi mihi saepe per undas, / Sed solet hoc maribus tutius esse fretum.
<ov. her.19.163>	Nam cur hac vectis Phrixo Phrixique sorore / Sola dedit vastis femina nomen aquis?
<ov. her.19.165>	Forsitan ad reditum metuas ne tempora desint, / Aut gemini nequeas ferre laboris onus.
<ov. her.19.167>	At nos diversi medium coeamus in aequor / Obviaque in summis oscula demus aquis,
<ov. her.19.169>	Atque ita quisque suas iterum redeamus ad urbes; / Exiguum, sed plus quam nihil illud erit!
<ov. her.19.171>	Vel pudor hic utinam, qui nos clam cogit amare, / Vel timidus famae cedere vellet amor!
<ov. her.19.173>	Nunc, male res iunctae, calor et reverentia pugnant. / Quid sequar, in dubio est; haec decet, ille iuvat.
<ov. her.19.175>	Ut semel intravit Colchos Pagasaeus Iason, / Inpositam celeri Phasida puppe tulit;
<ov. her.19.177>	Ut semel Idaeus Lacedaemona venit adulter, / Cum praeda rediit protinus ille sua. 
<ov. her.19.179>	Tu quam saepe petis, quod amas, tam saepe relinquis, / Et quotiens grave sit puppibus ire, natas.
<ov. her.19.181>	Sic tamen, o iuvenis tumidarum victor aquarum, / Sic facito spernas, ut vereare, fretum!
<ov. her.19.183>	Arte laboratae merguntur ab aequore naves; / Tu tua plus remis bracchia posse putas?
<ov. her.19.185>	Quod cupis, hoc nautae metuunt, Leandre, natare; / Exitus hic fractis puppibus esse solet.
<ov. her.19.187>	Me miseram! cupio non persuadere, quod hortor, / Sisque, precor, monitis fortior ipse meis --- 
<ov. her.19.189>	Dummodo pervenias excussaque saepe per undas / Inicias umeris bracchia lassa meis!
<ov. her.19.191>	Sed mihi, caeruleas quotiens obvertor ad undas, / Nescio quo pavidum frigore pectus hebet.
<ov. her.19.193>	Nec minus hesternae confundor imagine noctis, / Quamvis est sacris illa piata meis.
<ov. her.19.195>	Namque sub aurora, iam dormitante lucerna, / Somnia quo cerni tempore vera solent,
<ov. her.19.197>	Stamina de digitis cecidere sopore remissis, / Collaque pulvino nostra ferenda dedi.
<ov. her.19.199>	Hic ego ventosas nantem delphina per undas / Cernere non dubia sum mihi visa fide,
<ov. her.19.201>	Quem postquam bibulis inlisit fluctus harenis, / Unda simul miserum vitaque deseruit.
<ov. her.19.203>	Quidquid id est, timeo; nec tu mea somnia ride / Nec nisi tranquillo bracchia crede mari!
<ov. her.19.205>	Si tibi non parcis, dilectae parce puellae, / Quae numquam nisi te sospite sospes ero! 
<ov. her.19.207>	Spes tamen est fractis vicinae pacis in undis; / Tu placidas toto pectore finde vias!
<ov. her.19.209>	Interea nanti, quoniam freta pervia non sunt, / Leniat invisas littera missa moras.
<ov. her.20.1>	 Accipe, Cydippe, despecti nomen Aconti, / Illius, in pomo qui tibi verba dedit. 
<ov. her.20.3>	Pone metum! nihil hic iterum iurabis amanti; / Promissam satis est te semel esse mihi.
<ov. her.20.5>	Perlege! discedat sic corpore languor ab isto, / Quod meus est ulla parte dolere dolor!
<ov. her.20.5>	Quid pudor ante subit? nam, sicut in aede Dianae, / Suspicor ingenuas erubuisse genas.
<ov. her.20.7>	Coniugium pactamque fidem, non crimina posco; / Debitus ut coniunx, non ut adulter amo.
<ov. her.20.9>	Verba licet repetas, quae demptus ab arbore fetus / Pertulit ad castas me iaciente manus;
<ov. her.20.11>	Invenies illic, id te spondere, quod opto / Te potius, virgo, quam meminisse deam.
<ov. her.20.13>	Nunc quoque avemus idem, sed idem tamen acrius illud; / Adsumpsit vires auctaque flamma mora est,
<ov. her.20.15>	Quique fuit numquam parvus, nunc tempore longo / Et spe, quam dederas tu mihi, crevit amor. 
<ov. her.20.17>	Spem mihi tu dederas, meus hic tibi credidit ardor. / Non potes hoc factum teste negare dea.
<ov. her.20.19>	Adfuit et, praesens ut erat, tua verba notavit / Et visa est mota dicta tulisse coma.
<ov. her.20.21>	Deceptam dicas nostra te fraude licebit, / Dum fraudis nostrae causa feratur amor.
<ov. her.20.23>	Fraus mea quid petiit, nisi uti tibi iungerer, unum? / Id te, quod quereris, conciliare potest.
<ov. her.20.25>	Non ego natura nec sum tam callidus usu; / Sollertem tu me, crede, puella, facis.
<ov. her.20.27>	Te mihi conpositis --- siquid tamen egimus --- a me / Adstrinxit verbis ingeniosus Amor.
<ov. her.20.29>	Dictatis ab eo feci sponsalia verbis, / Consultoque fui iuris Amore vafer.
<ov. her.20.31>	Sit fraus huic facto nomen, dicarque dolosus, / Si tamen est, quod ames, velle tenere dolus!
<ov. her.20.33>	En, iterum scribo mittoque rogantia verba! / Altera fraus haec est, quodque queraris habes.
<ov. her.20.35>	Si noceo, quod amo, fateor, sine fine nocebo, / Teque, peti caveas tu licet, usque petam.
<ov. her.20.37>	Per gladios alii placitas rapuere puellas; / Scripta mihi caute littera crimen erit?
<ov. her.20.39>	Di faciant, possim plures inponere nodos, / Ut tua sit nulla libera parte fides!
<ov. her.20.41>	Mille doli restant --- clivo sudamus in imo; / Ardor inexpertum nil sinet esse meus.
<ov. her.20.43>	Sit dubium, possisne capi; captabere certe. / Exitus in dis est, sed capiere tamen. 
<ov. her.20.45>	Ut partem effugias, non omnia retia falles, / Quae tibi, quam credis, plura tetendit Amor.
<ov. her.20.47>	Si non proficient artes, veniemus ad arma, / Inque tui cupido rapta ferere sinu.
<ov. her.20.49>	Non sum, qui soleam Paridis reprehendere factum, / Nec quemquam, qui vir, posset ut esse, fuit.
<ov. her.20.51>	Nos quoque --- sed taceo! mors huius poena rapinae / Ut sit, erit, quam te non habuisse, minor.
<ov. her.20.53>	Aut esses formosa minus, peterere modeste; / Audaces facie cogimur esse tua.
<ov. her.20.55>	Tu facis hoc oculique tui, quibus ignea cedunt / Sidera, qui flammae causa fuere meae;
<ov. her.20.57>	Hoc faciunt flavi crines et eburnea cervix, / Quaeque, precor, veniant in mea colla manus,
<ov. her.20.59>	Et decor et vultus sine rusticitate pudentes, / Et, Thetidis qualis vix rear esse, pedes.
<ov. her.20.61>	Cetera si possem laudare, beatior essem, / Nec dubito, totum quin sibi par sit opus.
<ov. her.20.63>	Hac ego conpulsus, non est mirabile, forma / Si pignus volui vocis habere tuae.
<ov. her.20.65>	Denique, dum captam tu te cogare fateri, / Insidiis esto capta puella meis.
<ov. her.20.67>	Invidiam patiar; passo sua praemia dentur. / Cur suus a tanto crimine fructus abest?
<ov. her.20.69>	Hesionen Telamon, Briseida cepit Achilles; / Utraque victorem nempe secuta virum.
<ov. her.20.71>	Quamlibet accuses et sis irata licebit, / Irata liceat dum mihi posse frui. 
<ov. her.20.73>	Idem, qui facimus, factam tenuabimus iram, / Copia placandi sit modo parva tui.
<ov. her.20.75>	Ante tuos liceat flentem consistere vultus / Et liceat lacrimis addere verba suis,
<ov. her.20.77>	Utque solent famuli, cum verbera saeva verentur, / Tendere submissas ad tua crura manus!
<ov. her.20.79>	Ignoras tua iura; voca! cur arguor absens? / Iamdudum dominae more venire iube.
<ov. her.20.81>	Ipsa meos scindas licet imperiosa capillos, / Oraque sint digitis livida nostra tuis.
<ov. her.20.83>	Omnia perpetiar; tantum fortasse timebo, / Corpore laedatur ne manus ista meo.
<ov. her.20.85>	Sed neque conpedibus nec me conpesce catenis ---  / Servabor firmo vinctus amore tui!
<ov. her.20.87>	Cum bene se quantumque voles satiaverit ira, / Ipsa tibi dices: 'quam patienter amat!'
<ov. her.20.89>	Ipsa tibi dices, ubi videris omnia ferri: / 'Tam bene qui servit, serviat iste mihi!'
<ov. her.20.91>	Nunc reus infelix absens agor, et mea, cum sit / Optima, non ullo causa tuente perit.
<ov. her.20.93>	Hoc quoque --- quantumvis sit scriptum iniuria nostrum, / Quod de me solo, nempe, queraris, habes.
<ov. her.20.95>	Non meruit falli mecum quoque Delia; si non / Vis mihi promissum reddere, redde deae.
<ov. her.20.97>	Adfuit et vidit, cum tu decepta rubebas, / Et vocem memori condidit aure tuam.
<ov. her.20.99>	Omina re careant! nihil est violentius illa, / Cum sua, quod nolim, numina laesa videt. 
<ov. her.20.101>	Testis erit Calydonis aper, sic saevus, ut illo / Sit magis in natum saeva reperta parens.
<ov. her.20.103>	Testis et Actaeon, quondam fera creditus illis, / Ipse dedit leto cum quibus ante feras;
<ov. her.20.105>	Quaeque superba parens saxo per corpus oborto / Nunc quoque Mygdonia flebilis adstat humo.
<ov. her.20.107>	Ei mihi! Cydippe, timeo tibi dicere verum, / Ne videar causa falsa monere mea;
<ov. her.20.109>	Dicendum tamen est. hoc est, mihi crede, quod aegra / Ipso nubendi tempore saepe iaces.
<ov. her.20.111>	Consulit ipsa tibi, neu sis periura, laborat, / Et salvam salva te cupit esse fide.
<ov. her.20.113>	Inde fit ut, quotiens existere perfida temptas, / Peccatum totiens corrigat illa tuum.
<ov. her.20.115>	Parce movere feros animosae virginis arcus; / Mitis adhuc fieri, si patiare, potest.
<ov. her.20.117>	Parce, precor, teneros corrumpere febribus artus; / Servetur facies ista fruenda mihi.
<ov. her.20.119>	Serventur vultus ad nostra incendia nati, / Quique subest niveo lenis in ore rubor.
<ov. her.20.121>	Hostibus et siquis, ne fias nostra, repugnat, / Sic sit ut invalida te solet esse mihi!
<ov. her.20.123>	Torqueor ex aequo vel te nubente vel aegra / Dicere nec possum, quid minus ipse velim;
<ov. her.20.125>	Maceror interdum, quod sim tibi causa dolendi / Teque mea laedi calliditate puto.
<ov. her.20.127>	In caput ut nostrum dominae periuria quaeso / Eveniant; poena tuta sit illa mea! 
<ov. her.20.129>	Ne tamen ignorem, quid agas, ad limina crebro / Anxius huc illuc dissimulanter eo;
<ov. her.20.131>	Subsequor ancillam furtim famulumque, requirens / Profuerint somni quid tibi quidve cibi.
<ov. her.20.133>	Me miserum, quod non medicorum iussa ministro, / Effingoque manus, adsideoque toro!
<ov. her.20.135>	Et rursus miserum, quod me procul inde remoto, / Quem minime vellem, forsitan alter adest!
<ov. her.20.137>	Ille manus istas effingit, et adsidet aegrae / Invisus superis cum superisque mihi,
<ov. her.20.139>	Dumque suo temptat salientem pollice venam, / Candida per causam bracchia saepe tenet,
<ov. her.20.141>	Contrectatque sinus, et forsitan oscula iungit. / Officio merces plenior ista suo est!
<ov. her.20.143>	Quis tibi permisit nostras praecerpere messes? / Ad saepem alterius quis tibi fecit iter?
<ov. her.20.145>	Iste sinus meus est! mea turpiter oscula sumis! / A mihi promisso corpore tolle manus!
<ov. her.20.147>	Inprobe, tolle manus! quam tangis, nostra futura est; / Postmodo si facies istud, adulter eris.
<ov. her.20.149>	Elige de vacuis quam non sibi vindicet alter; / Si nescis, dominum res habet ista suum.
<ov. her.20.151>	Nec mihi credideris --- recitetur formula pacti; / Neu falsam dicas esse, fac ipsa legat!
<ov. her.20.153>	Alterius thalamo, tibi nos, tibi dicimus, exi! / Quid facis hic? exi! non vacat iste torus! 
<ov. her.20.155>	Nam quod habes et tu gemini verba altera pacti, / Non erit idcirco par tua causa meae.
<ov. her.20.157>	Haec mihi se pepigit, pater hanc tibi, primus ab illa; / Sed propior certe quam pater ipsa sibi est.
<ov. her.20.159>	Promisit pater hanc, haec se iuravit amanti; / Ille homines, haec est testificata deam.
<ov. her.20.161>	Hic metuit mendax, haec et periura vocari; / An dubitas, hic sit maior an ille metus?
<ov. her.20.163>	Denique, ut amborum conferre pericula possis, / Respice ad eventus --- haec cubat, ille valet.
<ov. her.20.165>	Nos quoque dissimili certamina mente subimus; / Nec spes par nobis nec timor aequus adest.
<ov. her.20.167>	Tu petis ex tuto; gravior mihi morte repulsa est, / Idque ego iam, quod tu forsan amabis, amo.
<ov. her.20.169>	Si tibi iustitiae, si recti cura fuisset, / Cedere debueras ignibus ipse meis.
<ov. her.20.171>	Nunc, quoniam ferus hic pro causa pugnat iniqua, / Ad quid, Cydippe, littera nostra redit?
<ov. her.20.173>	Hic facit ut iaceas et sis suspecta Dianae; / Hunc tu, si sapias, limen adire vetes.
<ov. her.20.175>	Hoc faciente subis tam saeva pericula vitae ---  / Atque utinam pro te, qui movet illa, cadat!
<ov. her.20.177>	Quem si reppuleris, nec, quem dea damnat, amaris, / Tu tunc continuo, certe ego salvus ero.
<ov. her.20.179>	Siste metum, virgo! stabili potiere salute, / Fac modo polliciti conscia templa colas;
<ov. her.20.181>	Non bove mactato caelestia numina gaudent, / Sed, quae praestanda est et sine teste, fide. 
<ov. her.20.183>	Ut valeant aliae, ferrum patiuntur et ignes, / Fert aliis tristem sucus amarus opem.
<ov. her.20.185>	Nil opus est istis; tantum periuria vita / Teque simul serva meque datamque fidem!
<ov. her.20.187>	Praeteritae veniam dabit ignorantia culpae ---  / Exciderant animo foedera lecta tuo.
<ov. her.20.189>	Admonita es modo voce mea cum casibus istis, / Quos, quotiens temptas fallere, ferre soles.
<ov. her.20.191>	His quoque vitatis in partu nempe rogabis, / Ut tibi luciferas adferat illa manus?
<ov. her.20.193>	Audiet et repetens quae sunt audita requiret, / Iste tibi de quo coniuge partus eat.
<ov. her.20.195>	Promittes votum --- scit te promittere falso; / Iurabis --- scit te fallere posse deos!
<ov. her.20.197>	Non agitur de me; cura maiore laboro. / Anxia sunt causa pectora nostra tua.
<ov. her.20.199>	Cur modo te dubiam pavidi flevere parentes, / Ignaros culpae quos facis esse tuae?
<ov. her.20.201>	Et cur ignorent? matri licet omnia narres. / Nil tua, Cydippe, facta ruboris habent.
<ov. her.20.203>	Ordine fac referas ut sis mihi cognita primum / Sacra pharetratae dum facit ipsa deae;
<ov. her.20.205>	Ut te conspecta subito, si forte notasti, / Restiterim fixis in tua membra genis;
<ov. her.20.207>	Et, te dum nimium miror, nota certa furoris, / Deciderint umero pallia lapsa meo;
<ov. her.20.209>	Postmodo nescio qua venisse volubile malum, / Verba ferens doctis insidiosa notis, 
<ov. her.20.211>	Quod quia sit lectum sancta praesente Diana, / Esse tuam vinctam numine teste fidem
<ov. her.20.213>	Ne tamen ignoret, scripti sententia quae sit, / Lecta tibi quondam nunc quoque verba refer.
<ov. her.20.215>	'Nube, precor,' dicet, 'cui te bona numina iungunt; / Quem fore iurasti, sit gener ille mihi.
<ov. her.20.217>	Quisquis is est, placeat, quoniam placet ante Dianae!' / Talis erit mater, si modo mater erit.
<ov. her.20.219>	Sed tamen ut quaerat quis sim qualisque, videto. / Inveniet vobis consuluisse deam.
<ov. her.20.221>	Insula, Coryciis quondam celeberrima nymphis, / Cingitur Aegaeo, nomine Cea, mari.
<ov. her.20.223>	Illa mihi patria est; nec, si generosa probatis / Nomina, despectis arguor ortus avis.
<ov. her.20.225>	Sunt et opes nobis, sunt et sine crimine mores; / Amplius utque nihil, me tibi iungit Amor.
<ov. her.20.227>	Appeteres talem vel non iurata maritum; / Iuratae vel non talis habendus eram.
<ov. her.20.229>	Haec tibi me in somnis iaculatrix scribere Phoebe; / Haec tibi me vigilem scribere iussit Amor;
<ov. her.20.231>	E quibus alterius mihi iam nocuere sagittae, / Alterius noceant ne tibi tela, cave!
<ov. her.20.233>	Iuncta salus nostra est --- miserere meique tuique; / Quid dubitas unam ferre duobus opem?
<ov. her.20.235>	Quod si contigerit, cum iam data signa sonabunt, / Tinctaque votivo sanguine Delos erit, 
<ov. her.20.237>	Aurea ponetur mali felicis imago, / Causaque versiculis scripta duobus erit:
<ov. her.20.239>	Effigie pomi testatur Acontius huius / Quae fuerint in eo scripta fuisse rata.
<ov. her.20.241>	Longior infirmum ne lasset epistula corpus / Clausaque consueto sit sibi fine: vale!
<ov. her.21.1>	 Littera pervenit tua, quo consuevit, Aconti, / Et paene est oculis insidiate meis. 
<ov. her.21.3>	Pertimui, scriptumque tuum sine murmure legi, / Iuraret ne quos inscia lingua deos.
<ov. her.21.5>	Et, puto, captasses iterum, nisi, ut ipse fateris, / Promissam scires me satis esse semel.
<ov. her.21.5>	Nec lectura fui, sed, si tibi dura fuissem, / Aucta foret saevae forsitan ira deae.
<ov. her.21.7>	Omnia cum faciam, cum dem pia tura Dianae, / Illa tamen iusta plus tibi parte favet,
<ov. her.21.9>	Utque cupis credi, memori te vindicat ira; / Talis in Hippolyto vix fuit illa suo.
<ov. her.21.11>	At melius virgo favisset virginis annis, / Quos vereor paucos ne velit esse mihi.
<ov. her.21.13>	Languor enim causis non apparentibus haeret; / Adiuvor et nulla fessa medentis ope.
<ov. her.21.15>	Quam tibi nunc gracilem vix haec rescribere quamque / Pallida vix cubito membra levare putas? 
<ov. her.21.17>	Nunc timor accedit, ne quis nisi conscia nutrix / Colloquii nobis sentiat esse vices.
<ov. her.21.19>	Ante fores sedet haec quid agamque rogantibus intus, / Ut possim tuto scribere, 'dormit,' ait.
<ov. her.21.21>	Mox, ubi, secreti longi causa optima, somnus / Credibilis tarda desinit esse mora,
<ov. her.21.23>	Iamque venire videt quos non admittere durum est, / Excreat et dicta dat mihi signa nota.
<ov. her.21.25>	Sicut erant, properans verba inperfecta relinquo, / Et tegitur trepido littera coepta sinu.
<ov. her.21.27>	Inde meos digitos iterum repetita fatigat; / Quantus sis nobis adspicis ipse labor.
<ov. her.21.29>	Quo peream si dignus eras, ut vera loquamur; / Sed melior iusto quamque mereris ego.
<ov. her.21.31>	Ergo te propter totiens incerta salutis / Commentis poenas doque dedique tuis?
<ov. her.21.33>	Haec nobis formae te laudatore superbae / Contingit merces? et placuisse nocet?
<ov. her.21.35>	Si tibi deformis, quod mallem, visa fuissem, / Culpatum nulla corpus egeret ope;
<ov. her.21.37>	Nunc laudata gemo, nunc me certamine vestro / Perditis, et proprio vulneror ipsa bono.
<ov. her.21.39>	Dum neque tu cedis, nec se putat ille secundum, / Tu votis obstas illius, ille tuis.
<ov. her.21.41>	Ipsa velut navis iactor quam certus in altum / Propellit Boreas, aestus et unda refert, 
<ov. her.21.43>	Cumque dies caris optata parentibus instat, / Inmodicus pariter corporis ardor adest --- 
<ov. her.21.45>	Ei mihi, coniugii tempus crudelis ad ipsum / Persephone nostras pulsat acerba fores!
<ov. her.21.47>	Iam pudet, et timeo, quamvis mihi conscia non sim, / Offensos videar ne meruisse deos.
<ov. her.21.49>	Accidere haec aliquis casu contendit, at alter / Acceptum superis hunc negat esse virum;
<ov. her.21.51>	Neve nihil credas in te quoque dicere famam, / Facta veneficiis pars putat ista tuis.
<ov. her.21.53>	Causa latet, mala nostra patent; vos pace movetis / Aspera submota proelia, plector ego!
<ov. her.21.55>	Dic age nunc, solitoque tibi ne decipe more: / Quid facies odio, sic ubi amore noces?
<ov. her.21.57>	Si laedis, quod amas, hostem sapienter amabis ---  / Me, precor, ut serves, perdere, dire, velis!
<ov. her.21.59>	Aut tibi iam nulla est speratae cura puellae, / Quam ferus indigna tabe perire sinis,
<ov. her.21.61>	Aut, dea si frustra pro me tibi saeva rogatur, / Qua mihi te iactes, gratia nulla tua est.
<ov. her.21.63>	Elige, quid fingas: non vis placare Dianam ---  / Inmemor es nostri; non potes --- illa tui est!
<ov. her.21.65>	Vel numquam mallem vel non mihi tempore in illo / Esset in Aegaeis cognita Delos aquis!
<ov. her.21.67>	Tunc mea difficili deducta est aequore navis, / Et fuit ad coeptas hora sinistra vias.
<ov. her.21.69>	Quo pede processi! quo me pede limine movi! / Picta citae tetigi quo pede texta ratis! 
<ov. her.21.71>	Bis tamen adverso redierunt carbasa vento ---  / Mentior, a demens! ille secundus erat!
<ov. her.21.73>	Ille secundus erat qui me referebat euntem, / Quique parum felix inpediebat iter.
<ov. her.21.75>	Atque utinam constans contra mea vela fuisset ---  / Sed stultum est venti de levitate queri.
<ov. her.21.77>	Mota loci fama properabam visere Delon / Et facere ignava puppe videbar iter.
<ov. her.21.79>	Quam saepe ut tardis feci convicia remis, / Questaque sum vento lintea parca dari!
<ov. her.21.81>	Et iam transieram Myconon, iam Tenon et Andron, / Inque meis oculis candida Delos erat;
<ov. her.21.83>	Quam procul ut vidi, 'quid me fugis, insula,' dixi, / 'Laberis in magno numquid, ut ante, mari?'
<ov. her.21.85>	Institeram terrae, cum iam prope luce peracta / Demere purpureis sol iuga vellet equis.
<ov. her.21.87>	Quos idem solitos postquam revocavit ad ortus, / Comuntur nostrae matre iubente comae.
<ov. her.21.89>	Ipsa dedit gemmas digitis et crinibus aurum, / Et vestes umeris induit ipsa meis.
<ov. her.21.91>	Protinus egressae superis, quibus insula sacra est, / Flava salutatis tura merumque damus;
<ov. her.21.93>	Dumque parens aras votivo sanguine tingit, / Sectaque fumosis ingerit exta focis,
<ov. her.21.95>	Sedula me nutrix altas quoque ducit in aedes, / Erramusque vago per loca sacra pede.
<ov. her.21.97>	Et modo porticibus spatior modo munera regum / Miror et in cunctis stantia signa locis; 
<ov. her.21.99>	Miror et innumeris structam de cornibus aram, / Et de qua pariens arbore nixa dea est,
<ov. her.21.101>	Et quae praeterea --- neque enim meminive libetve / Quidquid ibi vidi dicere --- Delos habet.
<ov. her.21.103>	Forsitan haec spectans a te spectabar, Aconti, / Visaque simplicitas est mea posse capi.
<ov. her.21.105>	In templum redeo gradibus sublime Dianae ---  / Tutior hoc ecquis debuit esse locus?
<ov. her.21.107>	Mittitur ante pedes malum cum carmine tali ---  / Ei mihi, iuravi nunc quoque paene tibi!
<ov. her.21.109>	Sustulit hoc nutrix mirataque 'perlege!' dixit. / Insidias legi, magne poeta, tuas!
<ov. her.21.111>	Nomine coniugii dicto confusa pudore, / Sensi me totis erubuisse genis,
<ov. her.21.113>	Luminaque in gremio veluti defixa tenebam ---  / Lumina propositi facta ministra tui.
<ov. her.21.115>	Inprobe, quid gaudes? aut quae tibi gloria parta est? / Quidve vir elusa virgine laudis habes?
<ov. her.21.117>	Non ego constiteram sumpta peltata securi, / Qualis in Iliaco Penthesilea solo;
<ov. her.21.119>	Nullus Amazonio caelatus balteus auro, / Sicut ab Hippolyte, praeda relata tibi est.
<ov. her.21.121>	Verba quid exultas tua si mihi verba dederunt, / Sumque parum prudens capta puella dolis?
<ov. her.21.123>	Cydippen pomum, pomum Schoeneida cepit; / Tu nunc Hippomenes scilicet alter eris! 
<ov. her.21.125>	At fuerat melius, si te puer iste tenebat, / Quem tu nescio quas dicis habere faces,
<ov. her.21.127>	More bonis solito spem non corrumpere fraude; / Exoranda tibi, non capienda fui!
<ov. her.21.129>	Cur, me cum peteres, ea non profitenda putabas, / Propter quae nobis ipse petendus eras?
<ov. her.21.131>	Cogere cur potius quam persuadere volebas, / Si poteram audita condicione capi?
<ov. her.21.133>	Quid tibi nunc prodest iurandi formula iuris / Linguaque praesentem testificata deam?
<ov. her.21.135>	Quae iurat, mens est. sed nil iuravimus illa; / Illa fidem dictis addere sola potest.
<ov. her.21.137>	Consilium prudensque animi sententia iurat, / Et nisi iudicii vincula nulla valent.
<ov. her.21.139>	Si tibi coniugium volui promittere nostrum, / Exige polliciti debita iura tori;
<ov. her.21.141>	Sed si nil dedimus praeter sine pectore vocem, / Verba suis frustra viribus orba tenes.
<ov. her.21.143>	Non ego iuravi --- legi iurantia verba; / Vir mihi non isto more legendus eras.
<ov. her.21.145>	Decipe sic alias --- succedat epistula pomo! / Si valet hoc, magnas ditibus aufer opes;
<ov. her.21.147>	Fac iurent reges sua se tibi regna daturos, / Sitque tuum toto quidquid in orbe placet!
<ov. her.21.149>	Maior es hoc ipsa multum, mihi crede, Diana, / Si tua tam praesens littera numen habet.
<ov. her.21.151>	Cum tamen haec dixi, cum me tibi firma negavi, / Cum bene promissi causa peracta mei est,
<ov. her.21.153>	Confiteor, timeo saevae Latoidos iram / Et corpus laedi suspicor inde meum. 
<ov. her.21.155>	Nam quare, quotiens socialia sacra parantur, / Nupturae totiens languida membra cadunt?
<ov. her.21.157>	Ter mihi iam veniens positas Hymenaeus ad aras / Fugit, et a thalami limine terga dedit,
<ov. her.21.159>	Vixque manu pigra totiens infusa resurgunt / Lumina, vix moto corripit igne faces.
<ov. her.21.161>	Saepe coronatis stillant unguenta capillis / Et trahitur multo splendida palla croco.
<ov. her.21.163>	Cum tetigit limen, lacrimas mortisque timorem / Cernit et a cultu multa remota suo,
<ov. her.21.167>	Et pudet in tristi laetum consurgere turba, / Quique erat in palla, transit in ora rubor.
<ov. her.21.165>	Proicit ipse sua deductas fronte coronas, / Spissaque de nitidis tergit amoma comis;
<ov. her.21.167>	At mihi, vae miserae! torrentur febribus artus
<ov. her.21.170>	Et gravius iusto pallia pondus habent,
<ov. her.21.171>	Nostraque plorantes video super ora parentes, / Et face pro thalami fax mihi mortis adest.
<ov. her.21.173>	Parce laboranti, picta dea laeta pharetra, / Daque salutiferam iam mihi fratris opem.
<ov. her.21.175>	Turpe tibi est, illum causas depellere leti, / Te contra titulum mortis habere meae.
<ov. her.21.177>	Numquid, in umbroso cum velles fonte lavari, / Inprudens vultus ad tua labra tuli,
<ov. her.21.179>	Praeteriive tuas de tot caelestibus aras, / Ave mea spreta est vestra parente parens? 
<ov. her.21.181>	Nil ego peccavi, nisi quod periuria legi / Inque parum fausto carmine docta fui.
<ov. her.21.183>	Tu quoque pro nobis, si non mentiris amorem, / Tura feras; prosint, quae nocuere, manus!
<ov. her.21.185>	Cur, qui succenses quod adhuc tibi pacta puella / Non tua sit, fieri ne tua possit, agis?
<ov. her.21.187>	Omnia de viva tibi sunt speranda; quid aufert / Saeva mihi vitam, spem tibi diva mei?
<ov. her.21.189>	Nec tu credideris illum, cui destinor uxor, / Aegra superposita membra fovere manu.
<ov. her.21.191>	Adsidet ille quidem, quantum permittitur, ipse / Sed meminit nostrum virginis esse torum.
<ov. her.21.193>	Iam quoque nescio quid de me sensisse videtur; / Nam lacrimae causa saepe latente cadunt,
<ov. her.21.195>	Et minus audacter blanditur et oscula rara / Applicat et timido me vocat ore suam.
<ov. her.21.197>	Nec miror sensisse, notis cum prodar apertis; / In dextrum versor, cum venit ille, latus,
<ov. her.21.199>	Nec loquor, et tecto simulatur lumine somnus, / Captantem tactus reicioque manum.
<ov. her.21.201>	Ingemit et tacito suspirat pectore, meque / Offensam, quamvis non mereatur, habet.
<ov. her.21.203>	Ei mihi, quod gaudes, et te iuvat ista voluntas! / Ei mihi, quod sensus sum tibi fassa meos!
<ov. her.21.205>	At mihi siqua foret, tu nostra iustius ira, / Qui mihi tendebas retia, dignus eras.
<ov. her.21.207>	Scribis, ut invalidum liceat tibi visere corpus. / Es procul a nobis, et tamen inde noces.
<ov. her.21.209>	Mirabar quare tibi nomen Acontius esset; / Quod faciat longe vulnus, acumen habes. 
<ov. her.21.211>	Certe ego convalui nondum de vulnere tali, / Ut iaculo scriptis eminus icta tuis.
<ov. her.21.213>	Quid tamen huc venias? sane miserabile corpus, / Ingenii videas magna tropaea tui!
<ov. her.21.215>	Concidimus macie; color est sine sanguine, qualem / In pomo refero mente fuisse tuo,
<ov. her.21.217>	Candida nec mixto sublucent ora rubore. / Forma novi talis marmoris esse solet;
<ov. her.21.219>	Argenti color est inter convivia talis, / Quod tactum gelidae frigore pallet aquae.
<ov. her.21.221>	Si me nunc videas, visam prius esse negabis, / 'Arte nec est,' dices, 'ista petita mea,'
<ov. her.21.223>	Promissique fidem, ne sim tibi iuncta, remittes, / Et cupies illud non meminisse deam.
<ov. her.21.225>	Forsitan et facies iurem ut contraria rursus, / Quaeque legam mittes altera verba mihi.
<ov. her.21.227>	Sed tamen adsideas utinam, quod et ipse rogabas, / Et videas sponsae languida membra tuae!
<ov. her.21.229>	Durius ut ferro iam sit tibi pectus, Aconti, / Tu veniam nostris vocibus ipse petas.
<ov. her.21.231>	Ne tamen ignores ope qua revalescere possim, / Quaeritur a Delphis fata canente deo.
<ov. her.21.233>	Is quoque nescio quam, nunc ut vaga fama susurrat, / Neclectam queritur teste sorore fidem.
<ov. her.21.235>	Hoc deus, hoc vates, hoc edita carmina dicunt ---  / A! desunt voto numina nulla tuo!
<ov. her.21.237>	Unde tibi favor hic? nisi si nova forte reperta est / Quae capiat magnos littera lecta deos. 
<ov. her.21.239>	Teque tenente deos numen sequor ipsa deorum, / Doque libens victas in tua vota manus;
<ov. her.21.241>	Fassaque sum matri deceptae foedera linguae / Lumina fixa tenens plena pudoris humo.
<ov. her.21.243>	Cetera cura tua est; plus hoc quoque virgine factum, / Non timuit tecum quod mea charta loqui.
<ov. her.21.245>	Iam satis invalidos calamo lassavimus artus, / Et manus officium longius aegra negat.
<ov. her.21.247>	Quid, nisi, quod cupio me iam coniungere tecum, / Restat, ut adscribat littera nostra:  Vale? 
